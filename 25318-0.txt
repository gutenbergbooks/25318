
                                STUDI

                               INTORNO

                     ALLA STORIA DELLA LOMBARDIA

                       NEGLI ULTIMI TRENT'ANNI

                           E DELLE CAGIONI

                  DEL DIFETTO D'ENERGIA DEI LOMBARDI



              _Manoscritto in francese di un Lombardo
                voltato in italiano da un Francese_




                                PARIGI

                                 1847





PARTE PRIMA


Chi abbia scorsa la Lombardia nella prima parte di questo secolo, chi
abbia studiato la storia d'Italia, chi abbia militato al fianco
degl'Italiani negli eserciti imperiali, ed in ispezieltà veduti i
ventisettemila o che soldati partiti dall'Alta Italia o dal reame di
Napoli perire tutti nelle gelide pianure della Russia o nei flutti
della Beresina, spirare da valorosi con la spada in pugno, senza
gemiti nè omei, cadere aggelati nell'atto di locarsi tra le file,
oppure percossi da accêtta nell'inchiodare l'ultimo cannone da essi
colà trascinato, se oggidì scendesse di nuovo dall'Alpi, crederebbe a
stento al testimonio degli occhi suoi propri, e si persuaderebbe forse
di essere sceso frammezzo ad un popolo ignoto e nuovo per lui. Che
avvenne egli mai in Lombardia da trent'anni a questa parte?
Gl'Italiani e i Lombardi al par degli altri, sono stati in ogni tempo
pur troppo agitati ed irrequieti. Leggi gli storici dell'Italia, e ti
si pareranno dinanzi fazioni senza numero che cozzano fra loro;
capi-parte che s'attraversan l'un l'altro, si scontrano a mezza la
via, e a vicenda si tolgono amici, fautori e sussìdi; città che
sollevansi contro i loro signori, e agevolmente discaccianli,
chiamandone altri in loro vece, od ingegnandosi di farne senza, col
governarsi a comune; signori discacciati che non di rado vengono
richiamati prima di avere avuto tempo d'uscire da un angusto
territorio; giurati loro nemici che fanno sacramento di servirli,
mentre i loro successori escono dalla porta opposta a quella per cui i
primi rientrano nella città capitale. Il papa, l'imperatore, il re di
Francia, e in séguito anche il re di Spagna, quei quattro grandi
indirizzatori di tutti i moti italici, da cui traevan profitto, si
spartivano a vicenda le città e le province italiane; ned io saprei se
si possa in tutta quanta la Penisola trovare una città che non abbia,
ed anche con breve intervallo di tempo, aperto le sue porte, e accolto
con tripudio pria questo, poi quello dei detti prìncipi. Non intendo
già, nel dettar queste linee, a fare un elogio del carattere italiano.
Potrà esso venir tacciato d'incoerenza, di leggerezza, di soverchia
ambizione, di incostanza, d'infedeltà e simili vizi. Ma almeno non gli
si può apporre l'inerzia, l'immobilità, la stupidità, la meticolosità,
l'indifferenza per le cose politiche. E per non parlare qui d'altri
che dei Lombardi, e della loro condotta nel tempo preceduto ai
trent'anni ultimi scorsi, dirò ch'essi mai non cessarono di spiegare
quell'operosità un po' irrequieta cui sono naturalmente disposti.

Dotato da Luigi XII d'una costituzione assai simigliante a quella onde
godono a presente la Francia e l'Inghilterra, giacchè essa conferiva
la potestà legislativa a due camere, la più alta delle quali era la
sola di cui il principe eleggesse i membri; il ducato di Milano si
serbò, più che tutti gli altri Stati italicii, in possesso del dritto
e del costume di dirigere l'andamento del suo proprio governo. Gli
Spagnuoli sminuirono le prerogative delle camere, senza però
annichilarle, e Giuseppe II, ad esempio de' suoi predecessori, a
pochissimo le ridusse. Ma questo principe, benefattore della
Lombardia, in quanto l'arricchì del bel sistema d'amministrazione
interna e di divisione territoriale, che con lievi modificazioni la
regge pur ora, lasciolle inoltre una indipendenza assai grande; cui
l'aristocrazia lombarda, la quale era allora in possesso di tutte le
alte cariche dello Stato, sapea far rispettare, con commendevole e
rara energia. Ricordasi tuttora in Milano una sovragiunta d'imposta
che l'imperatore volea far riscuotere sopra non so qual reddito in
Lombardia; e si rammenta che il conte Melzi, che allora teneva un
ragguardevole posto nello Stato, si oppose risolutamente a questa
novella imposta, e non avendo potuto indurre i Milanesi a ricusarla,
partissene subito per a Vienna, ove fu più avventurato, e ottenne la
rivocazione dell'ordine dato. E sì che di già in quel tempo le idee
che addussero la rivoluzione francese ferveano in Italia, e fra i
promotori di esse annoveravansi parecchi autorevoli membri
dell'aristocrazia milanese, filosofi, leggisti, istorici, poeti. Aveva
il Parini in un poema satirico, diviso in quattro parti, _il Mattino,
il Mezzogiorno, la Sera e la Notte_, vôlto spiritosamente in beffa i
rancidi e alquanto buffi costumi della eletta società. Gli è certo che
l'aristocrazia italiana, erede ad un tempo dei costumi francesi,
spagnuoli ed austriaci, ch'essa del resto aveva fusi insieme,
facendosi così un carattere suo proprio e per certi rispetti
originale, porgea molta materia ai sarcasmi del Parini. Allato ai
personaggi gravi e studiosi che amministravano le cose dello Stato,
una moltitudine di giovani signori e di giovani dame, tutti intenti
agli amori ed ai piaceri, spendevano il loro tempo a visitarsi a
vicenda ed a dir male del prossimo. Eranvi mariti che presentavano
alle loro consorti il cavaliere servente, cui destinavano essi
medesimi a compier l'ufficio indicato dal suo nome. Poche mogli
inoltre teneansi paghe del cavaliere dato dal marito, e la maggior
parte di esse si sarebbero vergognate di non trarsi dietro al
passeggio e in casa delle loro amiche e al teatro un numeroso codazzo
che rendesse testimonianza della possa dei loro vezzi. Era il codazzo
composto per l'ordinario da un _patito_, o, per meglio dire, da
parecchi _patiti_; perocchè come l'indica il nome (soffrente o
sofferto) il _patito_ era un amante sfortunato e universalmente noto
per tale; eravi pure (e pur troppo dobbiam confessarlo) l'_amante_, se
non che il buon costume d'allora portava ch'ei fosse unico. Avrei
torto davvero se dimenticassi i _galanti_, che potevano essere non men
numerosi che i _patiti_, e fra i quali annoveravansi parecchi abatini.
Eran questi, per lo più, giovani cui non garbava applicarsi
stabilmente, o che appartenevano a più dame; oppure, come ho detto,
erano anche abatini, fratelli minori dei più grandi signori, che del
sacerdozio non avean altro che l'abito nero, del letterato, che
l'abilità di porre insieme malamente delle rime, e dell'uomo mondano,
che la permissione di seguir da pertutto la dama eletta, di portarle
attorno in braccio il cagnuolo prediletto, e di sopportarne umilmente
le capresterie.

Cosiffatti costumi eran tali invero da eccitare il disprezzo e
l'indignazione degli uomini di cuore e d'ingegno, che, nati
nell'ordine privilegiato, aborrivano i privilegi, ed esposti a perdere
tutto ove si mandassero ad atto le dottrine dell'uguaglianza,
adoperavano pure con quanta autorità potevano a propagarle e ad
inculcarle. La brigata chiamata _il Caffè_, e composta dei tre
fratelli Verri, del marchese Beccaria, di Paolo Frisi, del Longhi, del
Visconti e di molti altri, rappresentava il partito delle nuove idee.
I vecchi dignitari dello Stato e la gioventù effemminata
rappresentavano quello dei vecchi pregiudizi. E, come immancabilmente
doveva accadere, i primi volgevansi verso la Francia, gli altri
strettissimamente all'Austria aderivano. Quando gli eserciti francesi
scesero il pendío italico delle Alpi, furono accolti con gran tripudio
da una gran parte della popolazione, e appena s'accorsero
dell'esistenza dei malcontenti, che se ne stavano quatti all'oscuro.
Fuvvi in Lombardia un governo rivoluzionario, composto d'Italiani;
fuvvi un Comitato di pubblica salvezza; e se non vi accaddero le
sanguinose scene del 2 d'agosto e del 5 di settembre, non deesi ciò
attribuire all'indifferenza popolare, ma sì al carattere benigno
degl'Italiani, ed in ispezieltà dei Lombardi.

Vi fu veramente la sommossa di Pavia, che diede luogo al saccheggio di
quella città; fatto sanguinoso e superfluo, che dagli avversari de'
Francesi fu loro per un lungo tempo rinfacciato. Videsi in Milano e in
tutta la repubblica Cisalpina un sentimento quasi universale di
dispetto pel piglio un po' tracotante con cui il Primo Console e poi
l'Imperatore faceva introdurre le riforme inviate di Francia nella
costituzione della repubblica. Imponendo queste riforme a forza,
quando non poteva farle accettare volonterosamente dalla contrada,
egli facea precedere la promulgazione di quei novelli statuti da
annunzi di protestazioni di riconoscenza e di giubilo, cui poneva in
bocca dei popoli ricalcitranti. Furonvi in Lombardia nel 1809, al
tempo della sollevazione del Tirolo a pro dell'Austria, molte congiure
fra i nemici occulti della Francia e i perturbatori del Tirolo; ma
queste nimicizie, questi contrasti sono cose, per così dire, da nulla
in paragone delle guerre di rivoltosi che insanguinarono il mezzodì
dell'Italia per tutto il tempo che durò la dominazione francese, o
poco meno.

I due partiti rimasero per lunga pezza a fronte l'uno dell'altro; e
mentre i difensori delle idee novelle si strignevano attorno ai
Francesi, offrendosi loro devoti; i fautori dell'antico reggimento
carteggiavano con Vienna, e speravano tutto dal tempo e
dall'impetuosità dei loro avversari. Il broncio italiano non potrebbe
tuttavia durar gran fatto; perocchè quegli che tiene il broncio
condannasi da sè a non far nulla, e l'Italiano, poco contemplativo,
vuole anzi tutto e ad ogni costo operare. A poco a poco i malcontenti
si ammansarono, e negli ultimi anni del regno napoleonico in Italia le
nobili case lombarde che non erano rappattumate col governo, e i capi
delle quali non tenevano una carica di qualche fatta, erano assai
poche. Tutta quanta l'amministrazione, tranne pochissime eccezioni,
era affidata a' nativi, e gli uffizi dell'esercito italico erano per
la massima parte dati ad uomini italiani. Con tuttociò l'entusiasmo
col quale i Francesi erano stati accolti in Italia, era spento. I
filosofi amici dell'eguaglianza dolevansi che non uno dei pregiudizi
da loro aborriti fosse stato distrutto. La disuguaglianza fra' varii
ordini di cittadini sussistea come in addietro, e se più agevol cosa
era omai l'aver posto negli ordini privilegiati, ne conseguiva
soltanto che, siffatta disuguaglianza non movendo più a sdegno il
popolo come pria, trovavasi perciò stesso più sodamente fondata. Gli
antichi amministratori del paese agevolmente riconoscevano essere le
imposte divenute più gravose, e la novella interna amministrazione
essere più dispendiosa, in onta che le entrate dello Stato non fossero
accresciute se non transitoriamente e per poco, dal concorso di gente
straniera venuta di Francia in Lombardia. Nè tralasciavano essi di
notare che questi stranieri, poveri per lo più, anzichè arrecarvi un
aumento di capitali, venivano ad arricchirsi; dal che conchiudevano
che, sebbene il danaro girasse più rapido di pria d'una in altra mano,
non erane perciò accresciuta la quantità. E come mai avrebb'essa
potuto venire accresciuta intanto che nè il traffico nè l'industria
aveano avuto giammai stimolo, soccorso od impulso veruno? Le genti pie
e di austere massime non entravano nel palazzo del vicerè senza
provare un certo quale segreto raccappriccio; chè di bocca in bocca
correano novelle di donne sedotte, di zitelle a forza stuprate, di
mariti o di padri maltrattati od anche uccisi. Le incestuose tresche
della famiglia de' Buonapartidi parevano constatate. Gli stessi
sollazzi con cui il vicerè argomentavasi di trarre alla sua una parte
del popolo, a male volgeano per lui. Andavano subito fuori le voci:
che in un tal ballo in maschera erano comparse vestimenta indecenti;
che in una partita di caccia una coppia notoriamente adultera era per
più ore scomparsa, e al suo ritorno era stata con istomachevoli
acclamazioni salutata.

Tutte queste incolpazioni, quantunque certamente esagerate, non erano
al tutto destituite di fondamento. I princìpi per cui era stata
addotta la rivoluzione francese vedeansi ormai riguardati come massime
di utopisti, e chi si fosse provato a ricordarne uno solo, quand'anche
fosse stato un eroe, si sarebbe veduto riguardato come un pazzo, e un
pazzo pericoloso. La contrada gemea sotto il peso delle imposte, che
il governo non si curava di proporzionare ai sussidi di quella: le
disonestà, infine, della corte delle Tuilerie e dell'altre da essa
dipendenti non erano in tutto sogni della calunnia. Se non che sarebbe
stata giustizia l'avvertire che i re legittimi non erano stati nemmen
essi esemplari di puro e casto costume; sarebbe stata giustizia lo
sceverare in quei racconti il vero dall'esagerato; come pure il porre
nella lance del pubblico giudizio le virtù degli uni qual contrapeso
de' vizi di alcuni altri. E se un tal genere di ricompenso fossesi
ammesso, Milano avrebbe avuto, anzi che no, a lodarsi della famiglia
del suo principe; chè la perfetta bontà della viceregina, la
principessa Amelia di Baviera, la sua carità, inesauribile del pari
che la sua pazienza, la sua rigida pietà, come i candidi e severi suoi
costumi, doveano preponderare d'assai su quelle certe leggerezze di
cui il principe Eugenio era di certo incolpato, e fors'anco colpevole.

Fra questa generale mala contentezza ebbe principio la spedizione
contro la Russia. Meglio che vensettemila uomini partirono dalla
Lombardia, entrante l'estate dell'anno 1812, sotto il supremo governo
del vicerè, e quello secondario del generale di divisione Pino.
L'esercito italico era giunto il 1° di luglio oltre il Niemen, e il
vicerè si rallegrava in vedendolo, alla distanza di seicento leghe
dall'Italia, in buona ordinanza e in florida salute. Ma ben presto
cambiavasi l'aspetto delle cose. Le pugne continue e il freddo, che di
giorno in giorno ingagliardiva, addecimavano le schiere italiane, a
tal che il 13 di settembre, quando il generale Pino, che era rimasto
al suo posto poco stante da Mosca, giunse con la sua divisione in
quella città di già data alle fiamme, il numero delle soldatesche
ch'ei comandava era ridotto da quattordicimila a quattromila. Eppure
questa stessa divisione Pino fu quella che pochi giorni di poi si
avventò con cieco impeto contro un polso di Russi che avevano
discacciato i Francesi dalle occupate alture, e che, signoreggiando
così la pianura, tribolavano l'esercito nel suo passaggio. Ripresero
gl'Italiani quelle alture, ma la gloria d'impadronirsi d'un luogo
ond'erano stati discacciati i Francesi, costò loro ben caro. Il
freddo, la fame, la fatica e gli agguati dei Russi faceano ogni giorno
perire i migliori dei nostri soldati. Gli uni s'allontanavano dalle
file in cerca di cibo, e, soprapresi dai Russi, erano trucidati; altri
sostavano un istante onde ricuperare con un po' di riposo le forze, e
il freddo che li coglieva, non concedea più loro di risorgere. Era
duopo passare a guado i fiumi, e immergersi talvolta nell'acqua fino
al mento, e tirarsi dietro i carri di munizioni ed i cannoni, pei
quali erano venuti meno i cavalli. Era forza sopratutto camminare di
notte tempo, a fine di deludere la vigilanza nemica. Gli ufficiali
ch'ebbero parte in quella spedizione ricordano tuttora che un giorno
in cui il vicerè era accorso per mettersi alla testa della guardia
regale italiana, egli vide repentinamente diradarsi le file di quella,
e la confusione regnare per un istante in tutto il corpo. Appressatosi
maggiormente, gli fu subito chiara la cagione del fatto; ed era che
trentadue granatieri della guardia stessa erano tutti ad un tratto
stramazzati a terra, morti dal freddo. Si narra di ufficiali
superiori, i quali, scortati soltanto da una dozzina o che d'uomini,
si videro assaltati nella meschina capanna in cui riposavano, da
parecchie centinaia di Cosacchi, i quali non osando superare a viva
forza gli steccati che la capanna circondavano, ritraevansi
sull'alture vicine, donde minacciavano poi o di abbruciar la capanna,
o di far fuoco sopra chiunque ne uscisse.

È noto ad ognuno come l'esercito italiano giugnesse alla sera sulle
rive della Beresina, e come assai piccolo fosse il numero di quelli
che si trovarono in grado di ubbidire agli ordini ricevuti e di
passare la sera stessa il fiume. È noto altresì che il ponte fu rapito
dall'impeto dell'acque nella susseguita notte, attalchè gl'Italiani
s'avvidero, appena ridesti, che l'ultima speranza di salvezza era loro
tolta. Non si perderono d'animo tuttavia; chè subito soldati ed
ufficiali del corpo del genio e dell'esercito tutto si posero
alacremente all'opera per costruire un nuovo ponte, benchè i lavori
erano continuamente interrotti dal fuoco dei Russi, i quali senza posa
tribolavano quel non più esercito, ma turba d'uomini estenuati e
cadenti. Ei fu sulle rive stesse della Beresina, e in quella che si
dovea tentare il passaggio, che il Ciavaldini, soldato del traino,
inchiodò l'ultimo cannone che rimanesse agl'Italiani, dicendo: «Tu non
ci puoi più servire; ma almeno non servirai ad altri contro di noi».

Poco stette l'imperatore a partirsene alla vôlta della Francia,
lasciando a Murat il governo dell'esercito; ma questi non tardò molto
a seguire l'esempio del suo signore, addossando al principe Eugenio
l'imperiale vicariato. La partenza di quei due, che meriterebbe
fors'anco il nome più tristo di abbandono, finì di gettar lo sgomento
e la confusione fra le grame reliquie del grand'esercito. Gli
ufficiali e soldati facevano a gara nell'abbandonare le insegne; o,
per dir meglio, non fuvvi più corpo d'esercito, e i pochi soldati che
giunsero a salvamento, fuggirono sbrancati, senz'armi, e quasi senza
vestimenta, e, che fu più funesto, senza veruno indirizzamento. Giunto
a Marienwerden, rassegnò il vicerè gli uomini che lo seguivano, e non
ne trovò che dugentotrentatrè, di cui cenventuno ufficiali e
centododici sottufficiali o gregari. Ad Heilsberg fece batter di nuovo
la chiama per rassegnare le truppe, ma non vide sfilare altri alla sua
presenza che quei dugentrentatrè passati di già a rivista in
Marienwerden. Scrisse allora al ministro di guerra del reame d'Italia,
esser l'esercito d'Italia ricisamente ridotto a quei duecentotrentatrè
uomini; che tuttora sperava giugnessero due altre colonne, di
cencinquanta all'incirca ciascuna; ma non rimanere altro certamente
dei ventitremila trecentonovantasette soldati partitisi da Milano la
primavera trascorsa. La perdita non fu però ad ogni modo tanta quanta
supponevala il vicerè; conciossiachè, oltre a quei trecento ch'erano
da lui aspettati, altri ancora raggiugnessero le file; per modo che il
numero de' guerrieri italiani scampati dall'eccidio può essere
determinato in un migliaio all'incirca.

Se una tanta sciagura doveva alienare i Lombardi dall'imperatore, più
ancora conferirono ad esacerbare viemaggiormente gli animi in
quell'occasione la condotta e le parole del vicerè. Nel carteggio di
lui con quei della sua famiglia o con gli ufficiali dello Stato, ne'
suoi manifesti, ne' suoi bandi cotidiani, trapela ad ognora quel
sentimento fatale di soprastanza di cui un Francese stenta sempre
moltissimo a sceverarsi inverso all'estrano. Eransi partiti i Lombardi
dal loro bel paese, abbandonando il mite loro clima, rinunziando ogni
conforto, ogni agio della vita, correndo ad esporsi ai più crudeli
stenti, alle fatiche, ai geli, ai patimenti, alla schiavitù e alla
morte, e tutto ciò per una causa tutt'altro che propria, e dalla quale
non aspettavano alcun pro per la patria loro. Non era egli in debito
di dar loro alcuna testimonianza di benivolenza, colui pel quale
sagrificavano volonterosi persino le vite, e il quale avea di già
acerbamente delusa la loro speranza, col non mai adempire la promessa
loro fatta della nazionale independenza? L'Italia, la cui esistenza
come Stato independente era mallevata dal trattato di Lunevilla,
avrebbe potuto, senza parer troppo esigente, riguardarsi come lesa nei
suoi diritti dalla Francia, e contro di essa chiarirsi; eppure, non
che astenersene, consentiva a servirla, e faceale omaggio, non solo
delle sue ricchezze, ma e del sangue generoso de' giovani suoi figli.

Pareva il vicerè ignaro affatto delle vere relazioni che tra la
Francia e l'Italia passavano. Non avvisava la spedizione di Russia
come una guerra sanguinosissima, da cui l'Italia non s'aspettava alcun
pro, e cui essa accorreva con tutte le sue forze, unicamente per la
migliore satisfazione della Francia; parea quasi ch'egli la tenesse
per una festa, o in certo qual modo, uno spettacolo, nel quale i
Francesi teneansi certi di fare comparsa immensamente avvantaggiata,
mentre gl'Italiani, gente disadatta e balorda, eranvi ammessi alla
coda de' Francesi, solo perchè non se l'avessero troppo a male, e per
effetto della graziosa condescenderza de' Francesi medesimi. Buon pro
per l'onore italiano che i fatti parlano alto abbastanza di per sè, e
rendono onoratissima testimonianza della bravura e della gagliardia
delle soldatesche italiche. Nè il vicerè stesso ricusava loro le lodi;
ma in quel tuono con cui pronunziavale, eravi alcunchè di offensivo.
Il tale corpo non mancò di coraggio, il tale altro si è diportato
valorosamente, oppure si è mostrato degno di marciare a fianco dei
Francesi, il tale ufficiale ha dato saggio di buon senno e di sangue
freddo. Sono questi, in vero, elogi; ma chi non iscorge a prima vista
che le parole, verbigrazia, di sangue freddo e di buon senno sono le
più rimesse onde si possa far uso per designare il merito militare?
Chi non s'avvisa che se un Francese, e non un Italiano, fossesi dovuto
rimeritar di lode, sarebbero stati, invece di quei vocaboli, usati
quelli d'intrepidità e di genio? Bastava dare una guardata ai
bullettini del grande esercito, e paragonarli ai bandi fatti dal
principe Eugenio all'esercito d'Italia, per vedere, dall'un de' lati,
l'espressione quasi poetica d'una fiducia e d'un'ammirazione
sconfinata, e dall'altro, freddi complimenti per una condotta affatto
inaspettata. Eppur queste schiere italiane erano quella medesime da
cui il maresciallo Macdonald ricusava di separarsi, perchè, a sua
detta, la loro intrepidità, il loro ardore, la loro obbedienza
riuscivangli troppa preziose; quelle dêsse che il generale Foix
paragonava a lioni, che il maresciallo Suchet agognava di tener seco
in Spagna, e delle quali l'imperatore stesso, parlando nel campo di
Torgau col generale Fontanelli, diceva: «Con centomila soldati pari ai
vostri, Eugenio sarebbe di già sul Danubio». Io cito questi varii,
eppure uniformi giudizi per dar a divedere che il tuono freddo e un
cotal poco disdegnoso del principe Eugenio, era effetto de' suoi
privati sentimenti, ned era in verun modo giustificato dalla condotta
delle truppe italiane.

La durezza di cuore è meno offensiva del disprezzo, ma però spiace
talmente, che difficil cosa ella è il rimanere affezionato inverso a
quegli che la dimostra. Fa stomaco il modo con cui il vicerè
ragguagliava il conte Fontanelli, ministro di guerra, del quasi totale
eccidio dell'esercito italico. Un capitano, per vero dire, non piange
i soldati che gli cadono a fianco, perocchè lo stesso destino gli è
forse riserbato, e coll'intenerirsi sopra chi non è più, ei può temere
d'apparir timoroso per sè medesimo. Ned io vo' punto che il principe
Eugenio avesse recitata l'orazione funebre dei ventisettemila Italiani
sepolti nelle pianure della Russia, nè pretenderei che a loro riguardo
egli avesse spesa alcuna frase patetica, e detto altrimenti che: i
ventisettemila uomini partitisi meco sono ridotti a dugentrentatrè;
fate altre leve, e mandatemi gente abbastanza per surrogare gli
estinti; ma vorrei sotto queste parole, asciuttissime in vero,
travedere un'angosciosa commozione ch'egli tentasse di occultare. Mi
si opporrà certamente che la scrittura non dà altro che le parole, e
che sarebbe irragionevole il pretendere ch'essa disveli commozioni che
lo scrittore non volle esprimere. Una tale opinione può essere
savissima; io però forte mi attengo all'opinione contraria. Mi si
dieno due scritti contenenti l'uno e l'altro le stesse parole; ma il
primo de' quali sia stato vergato sotto l'impulso d'un potente, benchè
represso, affetto, e il secondo, all'incontro, non sia altro che il
resultato di un calcolo; e la lettura del primo mi commoverà, forse a
mia insaputa, mentre dall'altro non sarò punto punto commosso. Non si
dà forse persona, per quanto io avviso, la quale non abbia provato
alcun che di simile a quello ch'io dico. Saravvi alcuno che, leggendo
un qualsiasi racconto, non siasi sentito di repente commosso e quasi
colpito nel cuore da una parola semplicissima in sè stessa, e che per
la centesima volta fors'anco gli cade sott'occhio senza che mai gli
abbia fatto dianzi un tale effetto?

Il comico o risibile non sembra esso, del pari che il patetico,
connesso per un certo quale misterioso vincolo con una tal parola,
espressa in quel tal momento, con quella tale giacitura? E ciò donde
deriva? da che lo scrittore, commosso egli stesso o dal dolore o
dall'allegria, imprime nella frase uscita allora allora dal suo cuore
o dal suo spirito, una parte della disposizione che gli diede la
forma. Questa frase ha ricevuto dal suo autore una fisionomia, la
quale, simile in tutto alla fisionomia del volto umano, non
potrebb'essere attribuita a causa veruna fisica e materiale.

Tornando al principe Eugenio, io dico che quegli il quale si è sentito
commosso nell'intimo del cuore dal racconto delle sciagure provate dai
nostri nella Russia, sente dileguarsi rapidamente la sua commozione al
leggere le lettere e i rapporti del vicerè d'Italia, tranne che
l'indignazione sottentri allora alla mestizia. Da siffatti documenti
sarebbe impossibile il ritrarre che si tratti d'uomini estinti e di
altri destinati a perir come quelli. Vi troviamo prescritto che nel
numero uno vadano a fondersi i numeri due, tre, quattro, cinque, tanti
insomma che valgano a formare un soddisfacente complesso; che un tale
stato di ufficiali di un corpo sia conservato, in difetto del suo
reggimento; e particolarmente e anzi tutto che altri uomini giovani e
atanti sieno strappati dalle braccia di un vecchio genitore, d'una
consorte, d'una famiglia bisognosa, per mandarli, lontan lontano dalla
patria loro, a compire le vuote file, a saziar la vendetta e l'odio
del nemico: e ciò a qual fine? A quello di servire all'ambizione d'un
uomo e di un popolo stranieri entrambi dell'Italia; di sorreggere
alcuni istanti di più uno stato di cose per cui l'ultim'ora dovea ben
presto scoccare, e che null'altro avea fruttato agl'Italiani che
menzognere promesse, e quindi speranze deluse.

Conferivano pure altre circostanze ad aggravar l'avversione de'
Lombardi inverso al vicerè. E diremo anzi tutto, per non omettere di
notare le più puerili, che vi conferivano i portamenti dei conti
Paradisi e Vaccari, due dei principali sostegni del partito francese
in Italia. Il conte Paradisi, di Modena, era un dotto, un
bell'ingegno, uomo d'aspetto aggraziato, di nobili e affabilissimi
modi, ricco assai, di nome chiaro e di grande autorevolezza. Non così
ben nato, nè così dovizioso, nè dotato di tanta grazia come il conte
Paradisi, il conte Vaccari, suo amico, ponea, per così dire, in comune
con lui il suo capitale d'ingegno e il bel conversare, a tal che l'uno
e l'altro formavano come il centro d'una eletta brigata in cui
difficil cosa era l'ottenere l'accesso. Coloro cui piace segnare
attorno a sè stessi come un cerchio cui a pochi è dato superare, non
sanno di quant'ire contro di sè medesimi facciano sacco. I
begl'ingegni sono sempre un po' mal visti dal vulgo; ma una brigata di
begl'ingegni che tengasi a bella posta appartata per non mischiarsi
con esso, dee tenersi certa d'incorrere pienamente nell'odio e
nell'ira sua. In una città poco ragguardevole per ampiezza e per
frequenza di abitatori, in un tempo di generale irritazione, e di
effervescenza delle passioni politiche, ambiziose, egoiste, non v'è
calunnia, non beffa, non ischerno da cui una brigata di begl'ingegni
possa preservarsi. In Francia, ai tempi della Rivoluzione, al boia
davasi il carico di disciogliere siffatte brigate. Nell'anno 1814, in
Milano, quantunque le cose non paressero disposte per nulla onde dar
luogo ad un sì tragico scioglimento, poco mancò tutta via che il conte
Paradisi e i suoi amici non iscontassero con la vita il fio di aver
voluto godere il poco grave diletto di mostrarsi da più di quei che li
circondavano.

Il segretario degli ordini del principe Eugenio, per nome conte
Méjean, erasi tirato addosso, più ancora che non avessero fatto i
conti Paradisi e Vaccari, lo sprezzo e l'odio de' Milanesi. Era il
Méjean francese, e godea dell'assoluta fiducia del vicerè; talmente
che se non vi si fosse attraversato l'espresso e formale divieto
dell'imperatore, sarebbe salito in pochi anni alle più eccelse dignità
dello Stato. Coloro che hanno praticato costui quand'era in auge,
accertano ch'ei non difettava di abilità; ma quanto alle doti del
cuore, egli non gode di fama sì buona. Questo difetto era in lui
ricompensato da un'ammirazione cieca per l'imperatore e pel vicerè;
ammirazione di cui esagerava talmente l'impressione, che non potea non
irritare così lo spirito un po' beffardo de' Lombardi. Io ho in questo
momento sott'occhio una lettera del Méjean al Villa, prefetto di
polizia in Milano, data da Mantova il dì 30 marzo 1814, nella quale
egli sclama contro la voce che correa d'un armistizio pattuito fra il
principe Eugenio, e i duci delle truppe nemiche, asserendo esser
quella voce non solo falsa, ma destituita d'ogni verosimiglianza; chè
niuno era, a sua detta, in grado di dover pattuire alcunchè di simile,
e non avea nemmeno le facoltà necessarie a tal uopo. L'armistizio, che
fu sottoscritto di fatti il 16 aprile susseguente, diè poi una formale
smentita alle previsioni del conte Méjean; ma il poco intendimento
ch'egli in quell'occasione appalesava è ancora scusabile a paragone di
quello ch'ei mostra nell'istessa lettera quando si prova a far
giudizio della difficile condizione in cui si trovavano posti i suoi
signori. Dopo di essersi lagnato che le mosse delle truppe nemiche
attorno a Lione intercettavano le comunicazioni, per modo ch'egli era
ignaro della marcia dell'esercito imperiale, aggiunge le seguenti
parole: «Ma esse non possono ritardarle più a lungo (le notizie di
Parigi). E poi, chi sa se le mosse del nemico attorno a Lione non
sieno volute dall'imperatore? Per quanto a me, non ne stupirei».

Nel conte Méjean poneva il principe Eugenio, siccome ho detto, la
massima fiducia. Questo prototipo dei cortigiani, degli uomini saliti
in alto da abbietta fortuna, che si ostinava a non tenere i successivi
e prolungati rovesci degli anni 1813 e 1814, che per effetti dei
sublimi, comunque incomprensibili, segreti concepimenti
dell'imperatore; e che degli sgraziati eventi d'allora non trovava
possibili che questi due scioglimenti: o una splendida e decisiva
vittoria riportata dall'imperatore, o un accordo onorato di pace tra
l'imperatore stesso e gli altri potentati; con istentato disdegno
parlava dei timori di quelli fra' Lombardi ch'erano amici dei
Francesi, e delle speranze di quegli altri ch'erano o partigiani
dell'Austria o fautori dell'independenza italica; e faceasi dagli uni
e dagli altri odiare, perchè si mostrava non mai dimentico di
appartenere alla nazione conquistatrice e di trovarsi accasato presso
la vinta.

Giova qui riferire un fatto il quale, benchè accaduto dopo i tempi di
cui parlo, può tuttavia essere contemplato nell'enumerazione delle
accuse fatte al vicerè. Offese questi sconsigliatamente il generale
Pino, affidandogli un poco rilevante comando in una delle città della
Romagna; e questa mortificazione del Pino fu, se non una delle cause,
uno almeno dei pretesti della defezione di lui, della quale mi
toccherà parlare in appresso. Basti qui avvertire che l'accordo fatto
tra Murat e Pino non rimase a lungo occulto al generale Zucchi, che ne
venne in cognizione per una lettera del re di Napoli al Pino,
cadutagli nelle mani, dalla quale evidentemente appariva il tradimento
di quest'ultimo.

L'involontario ribrezzo che ogni uomo onorato prova a bella prima
contro una delazione qualsiasi, un sentimento forse di amicizia per un
antico commilitone, la vergogna fors'anche di svelare il tradimento di
un concittadino, congiunti probabilmente ad altri motivi ch'io ignoro,
trattennero il generale Zucchi dal recare al vicerè la lettera
venutagli in mano. Correva allora la metà di febbraio, e il principe
Eugenio, aggiugnendo alla passata una nuova imprudenza, lasciava
intanto il generale Pino senza ufficio e bisogna in Milano, dicendo
aspettare buona occasione per valersi del senno di quel generale. Il
carteggio di quell'anno tra il vicerè e il Pino, ben mostra da quale
insaziabile cupidigia fosse roso quest'ultimo; perocchè, sebbene
avesse un salario di 145,000 franchi all'anno, non cessava perciò dal
chiedere continuamente danaro, e dal lagnarsi della misera condizione
in cui diceva essere. Nel vicerè poi si scorge da quel carteggio una
dispettosa impazienza delle importunità di quel soldato in alto
salito, il quale con un'entrata di 145,000 diceasi povero e tacciava
d'ingratitudine altrui. Prudentemente avrebbe allora adoperato il
vicerè, se avesse dissimulato il disprezzo che in lui eccitavano le
instanze del generale; ma conviene tuttavia confessare non esservi
cosa più atta a stomacare un cuore retto ed onesto, che il vedere un
uomo fortunato il quale si lagna del suo destino, frammezzo alle
pubbliche calamità. Conturbato dalle dolenti parole che gli volgevano
da ogni parte i parenti dei giovani soldati morti in Russia, non che
quelli dei soldati più giovani ancora, ch'erano chiamati allora
all'armi ed alla difesa della patria; testimonio degl'immensi
sacrifici di sangue e di sostanze che l'Italia continuava a fare a pro
dell'imperatore; consapevole della gravità delle circostanze e della
condizione quasi disperata delle cose; temendo per la propria
consorte, pei propri figli, per sè medesimo; con quale occhio poteva
egli il vicerè leggere queste lettere in cui il Pino faceva continue
istanze per nuove elargizioni a suo favore? Non è però dubbio che il
tuono asciutto e alcun po' beffardo con cui il principe Eugenio
raccomandava al ministro della guerra le domande del generale, non
abbia conferito ad accrescere la stizza e il malumore di questi.

Mi fo ora a parlare di quei giorni che tennero dietro immantinenti
alla ritratta dalla Russia. Già prima di quegli sciaurati eventi il
conte Fontanelli, ministro della guerra, aveva avviato verso il Nord
la brigata Zucchi. La divisione Palombini fu in appresso richiamata di
Spagna, e contemporaneamente con le novelle leve s'incamminò per alla
Russia. Ventottomila Italiani raggiunsero il vicerè in Alemagna, e
formarono sotto gli ordini suoi una parte di quell'immensa linea
militare che distendevasi dal Baltico all'Adriatico. L'esercito degli
alleati, più numeroso dell'esercito imperiale, e schieratogli dinanzi,
procedeva mentre l'altro indietreggiava. Entrambi giunsero a tal modo,
da un canto, fino al Reno, e dall'altro, per a traverso le Alpi, fino
all'Adige.

Ond'ecco il vicerè risospinto di posto in posto, di piazza in piazza,
da Mosca a Verona. Le province venete erano invase dalle truppe
austriache, quantunque Venezia reggessesi tuttora contro il blocco. La
neutralità svizzera poco stette ad essere violata, per lo che i
Francesi poterono giustamente temere d'essere assaliti a' fianchi come
pure quasi alle spalle; il re di Napoli parea vacillante nella fede
dell'alleanza, e il grido che corse bentosto della sua defezione non
permetteva al vicerè di volgersi confidentemente a lui. Nè deesi poi
sdimenticare che grande era la defezione nell'esercito italiano fra'
soldati che appartenevano alle province occupate dall'Austria. Il
desiderio di difendere o almeno di proteggere le proprie case, il
timore di tirar rappresaglie addosso alle proprie famiglie col rimaner
nelle file de' Francesi, si affacciavano allo spirito dei Veneti come
tanti motivi più gravi e più sacri, che non fosse il debito di fedeltà
ad una causa straniera e ad un padrone parimenti straniero.

Le avversità che parevano piovere sopra l'imperatore e i suoi,
ridestarono nei cuori degl'Italiani certi pensieri che la sola
necessità avea fino allora attutati. Non era dunque più invincibile
l'imperatore; l'arte di far chinare dinanzi a sè ogni cosa era da lui
perduta; non era più altro che un uomo col quale si potea trattare, e
cozzare altresì con successo. Non appena entrò questa convinzione
negli animi degl'Italiani, che parve infranto subitamente il giogo e
con esso il vincolo che univa a forza tutte le volontà italiane; di
modo che sursero, quasi per incanto, un gran numero di partiti. Dei
quali sarammi concesso menzionar qui i principali.

Gli antichi partigiani di Casa d'Austria vedeano le truppe del
discendente di Maria Teresa e di Giuseppe II giunte in distanza di due
giornate di cammino dalla capitale, e andare intanto ritraendosi su
tutta quanta la linea quelle dell'usurpatore. Sentivano spirare dal
canto loro quel soffio misterioso della vittoria che dà animo anche ai
meno intrepidi, e che, volgendosi all'uno o all'altro dei campi nemici,
sembra, per così dire, diffondere anticipatamente lo sgomento in quello
degli eserciti che dee andare in rotta, e la letizia del trionfo in
quello che è destinato a riportarlo di fatto. Pei veri e fidi
partigiani di Casa d'Austria, com'erano i conti Giuseppe Gambarana,
Alfonso Castiglioni, Ghislieri, Giulio Ottolini, il marchese Maruzzi di
Venezia e parecchi altri, la rivoluzione e la dominazione francese nel
reame d'Italia non erano altro che accidenti, passeggera tempesta che
il sole del governo austriaco dovea dissipare ben presto. Non toccava
loro far altro che affrettare quell'avventurato ritorno, e perciò potea
giovare l'addormentare quegl'indisciplinati ragazzi ch'eransi
infiammati all'udire le voci di progresso, di libertà, d'independenza,
di gloria, e che non ancora sapevano pregiare al giusto suo valore
l'amministrazione quieta, regolare e inalterabile di Casa d'Austria.
Scaltri erano questi Austriaci puri, nè la dissimulazione in politica
era loro punto ripugnante. Perciò la vinsero.

Dopo il partito austriaco rimaso vincitore, io pongo il partito
italico che avrebbe dovuto vincere, riserbandomi d'accennare in
seguito i partiti di mezzo, talmente vicini fra loro da confondersi
insieme. Il partito italico, denominato anche _muratista_, proponevasi
di separar l'Italia dalla Francia, non meno che dalle potenze
collegate, e farla stare e camminare da sè, col mezzo delle forze che
già in essa esistevano e delle quali potea valersi in sull'atto.
Queste forze ad ostro erano comandate da Murat, a borea dal principe
Eugenio. Opportuna cosa è qui pertanto l'investigare sino a qual punto
il re di Napoli e il vicerè d'Italia fossero meritevoli dell'assoluta
fiducia degl'Italiani.

Per corto che fosse il senno del re di Napoli, i fatti avevano parlato
a sì alta voce, ch'egli pure doveva averne inteso il linguaggio.
L'imperatore stava per cadere; suoi vicari dovevano essi cader
secolui, oppure tentare di reggersi da sè? Non era difficile cosa il
dar risposta ad una tale domanda; e certo coloro che hanno
rimproverato Murat di tradimento, si son mostrati a trafatto esigenti
in fatto di fedeltà. L'imperatore, per vero, era il benefattore del re
di Napoli; ma la caduta di questo re non poteva fare aiuto alcuno
all'imperatore; che anzi solo col serbare la sua corona avrebbe potuto
Murat in alcun tempo render servigi all'imperatore o ai membri della
famiglia di lui. Nè già dovea Murat volgere l'armi sue contro il
cognato, ma dichiarare soltanto, che col salire il trono di Napoli
egli avea cessato di tenersi per un luogotenente dell'imperatore dei
Francesi, ed erasi fatto italiano, e come principe italico voleva
difendere la propria patria contro una novella invasione. Un suo
accordo a tal uopo col principe Eugenio; l'uso fatto dall'uno e
dall'altro delle loro forze congiunte per custodire i passi dell'Alpi;
l'aperta chiamata fatta da loro pel concorso dell'Italia intiera alla
difesa della causa italiana, ecco quel tanto che doveasi fare, e che
ai due membri della famiglia imperiale, fra' quali era allora diviso
l'imperio della Penisola, avrebbe fruttato la gratitudine e la
devozione della massima parte degl'Italiani, ed una splendida
condizione, e la reverenza di tutta quanta l'Europa. Ho detto già che
Murat aveva inteso i dettami dei fatti accaduti, ma debbo aggiugnere
che inteseli solo imperfettamente. Imperciocchè, se avvidesi esservi
per lui in Italia un cómpito da eseguire, se addiedesi che l'ostinarsi
a cadere con l'imperatore, per ciò solo che l'imperatore cadeva, era
sciocchezza, anzi che fedeltà, andò poi errato grandemente nella
scelta di un appoggio. Da vero soldato qual era, Murat non vedeva
altro che l'esercito, cioè le truppe imperiali dall'un canto, e quelle
delle potenze alleate dall'altro; e perchè le prime cancellavano, ne
trasse ch'era forza volgersi alle seconde e riunirsi con esse. Quant'è
alla Italia, non pareva essa altro a Murat che una sedia sulla quale
desiderava sedersi egli stesso, e non già un corpo animato, una
nazione investita del dritto e della facoltà di determinare il proprio
destino. Tenendo ad accordi colle potenze alleate, Murat incorse la
taccia d'essersi collegato coi nemici del suo cognato e del suo
signore, e in vece di farsi il capo d'un partito ragguardevolissimo,
che solo sarebbe stato degno del nome di partito italico, videsi fatto
seguace di quella cieca fazione che si aspettava dalla grandezza di
una delle potenze confederate il ritorno dell'età dell'oro.

Il principe Eugenio poi non dava rêtta ad altro che a' consigli d'una
fedeltà affatto cavalleresca. Egli non si era mai anzi tenuto per
altro che per un luogotenente dell'imperatore, e non aveva governata
altrimenti l'Italia, che come una provincia dell'ampio impero
francese. Ciò appunto aveagli alienato gli animi della massima parte
degl'Italiani; ma per altra parte è debito di giustizia il dire che
quel suo affetto alla Francia ed all'imperatore non si dileguò nemmeno
di poi che la Francia fu invasa e l'imperatore balzato dal trono.
Fintanto che la proposta di separarsi dall'imperatore e di stabilirsi
in Italia, a lui giunse dal canto delle potenze alleate per mezzo del
re di Baviera, suo suocero, il principe Eugenio sempre la ributtò.
L'esempio di Murat preoccupavagli e angosciavagli l'animo. Ma non lo
vinse. Però egli pure tenea per nulla l'Italia, e quando venne il
giorno in cui diliberossi di farla sostegno a sè medesimo, era già
troppo tardi e l'Italia aveala rotta affatto con lui. Avrò più sotto
occasione di parlare delle disposizioni personali del principe
Eugenio; e qui mi basta indicare i motivi che indussero i partigiani
dell'independenza assoluta dell'Italia a volgersi verso Murat, e
contro Eugenio. Il generale di divisione Pino e il crocchio militare
che gli si stringeva attorno, dandosi l'aria d'un partito, e ch'era
composto degli amici, dei congiunti e degli aiutanti di campo del
generale stesso, non che il conte Luino, capo della direzione generale
di polizia, e il generale Giuseppe Lecchi, si erano indettati col re
di Napoli. Vedesi dalla prima qual potente alleato fossesi procurato
il partito muratiano, tirando dalla sua il direttore della polizia.
Imperocchè la polizia imperiale aveva gran parte nella condotta della
cosa pubblica; lo spionaggio largamente spaziava; il segreto delle
private corrispondenze era violato senza scrupolo; e le precauzioni
ingiunte alla polizia e i mezzi ond'essa disponeva doveano indurre in
timore che nulla di quanto riguardava lo Stato potesse ad essa
rimanere lungo tempo celato. Ora che cosa doveva accadere quando il
capo stesso della polizia era egli pure complice di una cospirazione?
Doveva, giusta ogni probabilità, avvenire che la cospirazione
ottenesse il suo intento; perciocchè l'indole stessa degli uffici
affidati al capo della polizia richiedeva che la potestà di questo
ufficiale fosse assoluta e disciolta da ogni sopravegghianza, o, per
dirla in più precisi termini, che i suoi andamenti e la sua condotta
rimanessero celati alla vista di tutti. Mi si risponderà per
avventura, che il partito muratiano non potè conseguire l'intento suo,
ad onta della cooperazione del capo della polizia; ma io farommi ad
esporre più sotto le cagioni che vi si opposero, e dirò intanto, che
questo partito dovea, per seguire l'intendimento degli stessi suoi
capi, nulla tentare a Milano se non contro il governo del vicerè.
Questo partito, simile in ciò a tutti gli altri che ferveano allora in
Italia (tranne, ben inteso, il partito francese), indirizzava i suoi
sforzi contro la potenza di già vacillante dell'imperatore e dei suoi
luogotenenti. Tutti volevano aspettare il giorno dopo la vittoria per
ravvisarsi, numerarsi, dividersi, combattersi, perseguitarsi e
spegnersi vicendevolmente. Ben sapevano i partigiani dell'Austria che,
atterrato il governo esistente, non si frammetterebbe più ostacolo tra
l'esercito austriaco e Milano; e i partigiani di Murat si teneano
certi dal canto loro, che, non appena fossesi avverata la rimozione e
la ritirata del vicerè, il re di Napoli, accorrendo a marcia sforzata,
avrebbe occupata la Lombardia, prima che gli eserciti delle potenze
alleate avessero fatto alcun passo. Un terzo partito, di cui entrerò
fra poco a parlare, voleva esso pure, ed anzi tutto, la caduta
dell'ordine stabilito.

La Francia, o, per meglio dire, l'imperatore, e più ancora il vicerè
avevano essi pure i loro partigiani, i quali, benchè uniti per la
difesa d'una stessa causa, erano però mossi da diversi motivi. La
massima parte dell'esercito aderiva pur sempre al suo capo, perchè
questo capo avealo spesso condotto alla vittoria, perchè il reggimento
imperiale era un reggimento militare, perchè i prìncipi locati
dall'imperatore sui varii troni dell'Europa, ed anzi l'imperatore
stesso, non eran altro che soldati saliti da basso in alto grado; il
che dava ad ogni soldato una segreta speranza di grande avanzamento.
L'esercito e il principe Eugenio erano stretti fra loro da
quell'invisibile vincolo onde sono stretti gli uomini che hanno
insieme tentato grandi fatti, e durato stenti, fatiche e pericoli.
Camerati ei sono, e questo titolo è più sacro talvolta, che non sia
quello di amico. Avea pure il vicerè alcuni partigiani fra i membri
dell'amministrazione, e quelli in ispezieltà che appartenevano
all'antico ducato di Modena e Reggio. Gli abitatori di quella
provincia d'Italia, gente svegliata ed operosa, perspicace e risoluta,
eransi mostrati, fin dai princìpi della potenza napoleonica, caldi
fautori delle novelle idee che la rivoluzione francese portava
inscritte nei suoi vessilli. Giustamente pregiati dall'imperatore, che
travedere seppe, frammezzo alla effervescenza delle passioni liberali,
il pratico senno ond'essi erano copiosamente forniti, e chiamati nei
consigli imperiali, concorsero efficacemente i Modenesi alla creazione
di quel codice che forma per avventura oggidì il più bel titolo per
cui l'imperatore debba essere con grata ricordanza onorato dalla
posterità. Lo scambievole affetto dei Modenesi e del governo
franco-italico fu poi in seguito sempre fomentato da meriti e
rimeriti; talmente che, in occasione delle turbolenze insorte nella
seconda metà dell'aprile del 1814, i membri della così detta _fazione
estense_ furono quelli che con maggior calore sostennero fino agli
ultimi istanti il principe di già vinto.

Meriterei la taccia d'ingiusto inverso alla mia patria se non
confessassi che il partito eugeniano non constava già solo di militari
devoti per istinto ai loro capi, a quella guisa che il cane al padrone,
di ufficiali del governo, ed in ispezieltà di ufficiali modenesi.
Eranvi, eranvi certamente uomini prescienti del prossimo avvenire, i
quali, veggendosi presi di mezzo tra la potenza imperiale tentennante,
e quella floridissima degli alleati, e volendo sfuggire alle strette
della prima, del pari che a quelle della seconda, e perciò conoscendo
il bisogno imperioso di reggersi da sè medesimi, temevano sopra ogni
cosa quella diminuzione delle forze italiane che potea provenire dal
porle in opera intestinamente, e quell'indebolimento dei vincoli che
stringevano ancora la nazione italiana, il quale dovea derivare dalla
introduzione di mutamenti nella costituzione dello Stato. Eranvi,
certo, uomini di tal fatta, ed io ne conobbi parecchi, i quali
dicevano: «La nostra presente condizione non è beata, e siamo vogliosi
di migliorarla; ma per ottenere l'intento è forza accordarci con
potentati che non potrebber vedere di buon occhio le nostre riforme. Ci
troviamo perciò in grado di dover esigere date condizioni in ricompenso
dell'appoggio che daremo a questo, anzichè a quell'altro sovrano. Ma
qual è di loro cui sia più necessario il nostro appoggio, e che perciò
più volonterosamente si adatterà alle riforme chiestegli da noi in
iscambio? Non è egli il più debole? Ecchè? Dobbiamo ottener grandi
concessioni, e ci faremo a chiederle al più forte, a quello che può
agevolmente far senza di noi? Sarebbe questa una vera mattía,
perciocchè, se imponesi la legge al debole, il forte l'impone egli
stesso».

Questi erano sensi veramente assennatissimi; ma non il senno, bensì la
passione, la sconsigliatezza informa i partiti. Mentrechè i varii
partiti surti contro il governo viceregale, affaccendavansi,
cospiravano e trascorrevano a maneggi che difficile si è il
qualificare, gli assennati, di cui ho testè fatto menzione, non avean
nemmeno pensato a numerarsi, a conoscersi, e tampoco a pigliare alcun
provvedimento per far prevalere la loro opinione. Deploravano essi
l'acciecamento dei loro avversari; sforzavansi di aprir loro gli occhi
coi ragionamenti; erano ascoltati con deferenza, ed anche con
reverenza, ma appena erasi dileguato nello spazio il suono della loro
voce, le ree passioni, l'invidia, l'ambizione forsennata, i privati
rancori, gli stolti e ridicoli divisi superavano agevolmente la sana e
incontrovertibile argomentazione di quei veri politici.

Ho sin qui parlato di tre partiti, l'austriaco, l'italico, il
francese, promettendo di far poscia cenno degli altri partiti di
mezzo, che s'incrocicchiavano fra loro e per certi versi si
confondevano. Cionnonpertanto, ho di già accennato, relativamente al
partito francese, che questo pârtivasi in due categorie, l'una dei
fidiservitori dell'imperatore o del vicerè, ufficiali di milizia o
civili; l'altra degli uomini saputi ed illuminati, che comprendevano
il gran pericolo che traevasi dietro il tentare un interno
ravvolgimento mentre il nemico affacciavasi alle porte, risoluto
d'aprirvisi il passo a forza. Gli altri due partiti suddividevansi
anch'essi, come il francese, in due categorie. Ed anzi la seconda
categoria del partito austriaco e quella del partito italico
rassomigliavansi talmente, che facile era lo scambiarle l'una per
l'altra. Ed ecco il come.

Il partito austriaco puro volea, per così dir, cancellare con un
tratto di penna i quindici anni della dominazione francese; unire di
nuovo la contrada all'impero austriaco; riporla in quelle medesime
condizioni da cui tratta aveanla gli eserciti francesi; far giuramento
di fedeltà al discendente di Maria Teresa e di Giuseppe II. L'esercito
austriaco era accampato sulla riva manca dell'Adige; l'esercito
italiano si rannicchiava, ned era fuor di ragione l'immaginarsi
prossimo il dì felice in cui quest'ultimo avrebbe cessato di far
contrasto ai progressi dell'esercito nemico. In espettazione di questo
giorno bramato non v'era da far altro che rimanersi tranquilli, scavar
sordamente le fondamenta del governo viceregale, e dargli poi l'ultimo
crollo quando fosse prossimo alla caduta, e infine aprir le porte
all'esercito austriaco allorchè non vi fosse più per custodirle
l'esercito italiano. Ben sapeva questo partito quel ch'ei si voleva; e
se procedeva a rilento, la via battuta da lui guidavalo però
dirittamente alla meta.

Allato a questi amici sviscerati di Casa d'Austria eranvene altri più
timidi, od alquanto imbevuti delle idee moderne, i quali professavano
di non riguardare l'Austria altrimenti che come una delle nazioni
collegatesi per restituire all'oppressa Europa la pace, concedendo ad
ognuno degli Stati europei buone leggi, independenza e libertà. Era
l'Austria, a detta loro, la naturale protettrice dell'Italia; e ad
essa aspettavasi più specialmente il brigarsi delle cose italiane.
Solo una strettissima lega con l'Austria potea dare all'Italia le
forze necessarie per costituirsi e reggersi, e all'Italia giovava per
avventura una certa quale lieve dependenza dall'Austria a fine di
risarcirla dei danni cui soffriva cotidianamente pel pro dell'Italia.
Non era infatti giustissima cosa il pagare, almeno in parte, le spese
d'una guerra sostenuta dall'Austria coll'unico intento di liberare
l'Italia? Non si doveva egli desiderare di essere sempre custoditi da
quei soldati austriaci che erano gli autori della nostra liberazione,
contro le nuove irruzioni che i Francesi potessero tentare?
L'imperatore Napoleone stava per cadere dal trono, e dovendo il
principe Eugenio essergli compagno nella caduta, era forza offerire a
un altro principe la corona italica. Ora a chi mai poteva essere più
degnamente offerta questa corona, che ad un principe di quella
medesima stirpe che sì nobilmente portavala prima della conquista
francese, a un consanguineo di quel generoso e clemente sire che mai
non avea cessato dal riguardare l'Italia con paterna benivoglienza?
Per tutte queste considerazioni, l'Italia potea sperare di dipendere
in certo qual modo e in forza d'una maniera d'accordo, per così dire
misto, dall'imperatore d'Austria; porre le sue piazze forti nelle mani
di presìdi austriaci, pagare all'Austria un tributo stanziato dalla
gratitudine, ed ubbidire a un principe della schiatta austriaca. A
siffatte condizioni, accettevoli certamente dopo la sconfitta, ma non
mai pría della pugna, i partigiani mitigati dell'Austria ristrignevano
i loro desidèri. E se può allegarsi una qualche ragione in favor loro,
questa si è che l'Italia, in fatto d'independenza e di libertà, era
ancora a peggior partito condotta sotto il regno dell'imperatore
Napoleone, che non sarebbe stata sotto l'imperatore d'Austria ove i
loro disegni si fossero incarnati.

Eccomi ora a parlare del partito che cagionò realmente la perdita
dell'Italia e che mirabilmente servì ai disegni dell'Austria. Fu esso
il partito dei liberali italiani, partito che pretendeva l'onorato
titolo di italico puro, e che assai poco differiva da quello degli
Austriaci mitigati. Gli ambiziosi mal soddisfatti dell'esercito, i
membri non meno ambiziosi dell'aristocrazia milanese, i quali, avendo
eletto l'aringo delle cariche di corte, anzichè di quelle della
milizia e del governo, vedeano indispettiti fioccar gli onori, il
credito e le ricchezze sopra i guerrieri e sopra i primari ufficiali
dello Stato, e rimanerne privi i cortigiani; parecchi giovani
doviziosi, rosi da gelosia del favore che il vicerè ed altri ufficiali
francesi godeano presso alcune dame; un numero assai ragguardevole di
teste matte o poco sode, che si studiavano di parlare il linguaggio
degli eroi d'Alfieri; e certe altre di quelle teste irrequiete e
agitate cui pare sempre bello ciò che non è, e sfornito di ogni pregio
ciò che è; tali erano gli uomini che componevano il partito italico
sedicente puro, ma che meglio sarebbe stato chiamato il partito
italo-austriaco. Eravi allora in Italia una potenza dileguantesi;
eravi un'altra potenza che faceasi innanzi covidosa per coglierne il
retaggio; e, infine, eravi un'altra potenza ancora, la quale,
spiccatasi dalla prima per non lasciarsi trarre con essa nell'abisso,
sforzavasi di resistere alla seconda, procurando di tirar dalla sua
tutti gli avanzi dell'una che poteano scampar dalle mani dell'altra. A
quale di queste tre potenze vorrassi credere che il partito di cui
parlo abbia voluto attaccarsi? A nessuna. Acciecato da un ineffabile
soverchio di superbia, entrò in isperanza di poter dare l'ultimo
crollo al governo imperiale, di potere sdegnosamente ributtare le
proposte di Murat, e di far testa all'esercito austriaco. E come
sperava esso di potere impedire i progressi di quest'esercito? Voleva
forse adoperare a quest'uopo le schiere francesi rimaste in Lombardia?
No e poi no. Proponevasi di conseguire il suo intento con bei
discorsi, con deputazioni pacifiche, coll'invocare quei dilicati
sentimenti d'onore, di probità, di generosità, dai quali i Sovrani
collegati, ed in ispezieltà l'imperatore d'Austria, dovevano
certissimamente essere informati. E come mai darsi a credere che le
truppe austriache volessero passare il Mincio e venire a Milano,
quando i Milanesi, dolcemente sì, ma nobilmente le richiedessero di
non farlo? A pensare solamente ad un tal fatto, richiedevasi un grado
di perversità raro veramente, e i Sovrani alleati a buon diritto
avrebbero potuto chiamarsi offesi di un tale sospetto!

Non è egli da stupire che non uno di questi pretesi uomini di Stato
abbia posto mente alla forza onde ogni corpo costituito è di per sè
dotato? che non uno abbia detto fra sè: «Tristo è il governo presente;
ma tal quale esso è, dobbiamo sorreggerlo a tutta possa in questo
momento, per ciò solo che esiste e che noi stessi non esistiamo, qual
nazione, altrimenti che per esso, cioè a patto di avere un governo
stabilito. Stringiamocegli intorno; sorreggendolo, dirigiamolo;
parliamo in suo nome; operiamo parimenti in suo nome. Non concediamo
che infrangasi il vincolo che ci tiene insieme uniti, che il nemico ci
colga appartati gli uni dagli altri, nè che si giovi della caduta del
governo esistente per imporcene un altro a suo senno?» Siffatte
considerazioni non vennero in mente ad alcuno di quei liberali;
adoperarono essi senza posa a gittar via le armi, a spianare le mura,
ad atterrare le porte; scagliarono in mare l'ultima loro áncora di
salute, e quando poi la tempesta venne ad infuriare, quando gli
eserciti austriaci ebbero inondato il territorio, quando uscì fuor la
parola che della Lombardia faceva una provincia austriaca, quando gli
avanzi delle antiche e preziose libertà nazionali furono spietatamente
annichiliti, allora parve che si ridestassero come da lungo sonno;
volsero attorno stupidi sguardi, e gettarono profondi sospiri. Un tale
rammarichio non era, invero, una sofficiente espiazione.

Numeroso era questo partito, conciossiachè componessesi della massima
parte dell'aristocrazia milanese. Ho detto già come i giovani membri
di questa aristocrazia, che aveano ambìto le cariche di corte,
credessero lesi i loro diritti dalla preferenza che il governo dava
continuamente agli ufficiali dell'esercito e dello Stato sopra i
ciambellani e gli scudieri. Un altro motivo, non meno puerile, ma più
ancora assurdo di quello accennato, concorrea per avventura nel far
ligi al partito sedicente liberale alcuni membri della nobiltà
milanese. Strappar la corona dalle mani del principe Eugenio, non
lasciarla afferrare da Murat, tale si era l'intento degli sforzi di
questo partito. Ora da ciò dovea di necessità derivare che il trono
italico rimanesse vacante. Sopra di chi andrebbe adunque a cadere la
scelta delle potenze alleate? Dubbioso partito era quello di conferire
il titolo di re d'Italia ad un membro d'una delle case regnanti,
perchè così eccitavasi la gelosia di tutte le altre. Un principe
nativo era per avventura più adattato, perciocchè non dava luogo, per
la sua propria irrilevanza, alle rivalità e alle gelosie dei
potentati. Posta una tale massima, vedeasi chiaro che ciascuno dei
membri dell'aristocrazia milanese poteva aspirare a sottentrare in
luogo del vicerè. Colui che avrebbe saputo ingraziarsi colle potenze
alleate, mostrarsi più autorevole presso la popolazione milanese,
contribuire più potentemente a far cadere il governo franco-italico; e
che pel lustro del nome, l'altezza della propria condizione, la
riputazione di accortezza, la pieghevolezza disinvolta del carattere,
sarebbe apparso tale da giustificar la scelta dei sovrani alleati;
costui diventerebbe lo stipite fortunato di una schiatta di re. Io non
imputerò già questi matti pensieri ad alcuno in particolare, ma bensì
dirò che assai temo, non abbiano essi influito nell'accrescere il
fiero astio del partito liberale italico contro l'ordine di cose
allora esistente. Chi sa quante menti furono allettate da quell'esca
sgraziata, quanti cuori ambiziosi fremettero, in quel tempo, per
l'ansia d'una corona, se non independente, simile almeno a quella
degli altri prìncipi d'Italia, o a quella che i Visconti, i Gonzaga o
gli Estensi possedevano un tempo?

Eranvi sì in questo partito, del pari che in tutti gli altri, alcuni
uomini il cui animo, naturalmente onesto, era solo traviato da falsi
raziocini e dalla passione. Coloro, per esempio, che non avevano occhi
se non per vedere i torti del governo francese, credevano giusto il
muovere mari e monti per atterrarlo. Coloro ch'eransi veduti sì
crudelmente delusi e traditi da Napoleone, sentivansi tratti
invincibilmente a confidare nei nemici dello stesso imperatore,
ragionando all'un di presso in questi termini: «Abbiamo qui due
partiti, l'uno a fronte dell'altro; se la slealtà, la mala fede, la
durezza dell'animo e l'avidità sono il tristo corredo del primo, la
probità, il candore, la mansuetudine, la generosità saranno certamente
le doti dell'altro. Ora, il primo si è il governo francese; buttiamoci
adunque con piena fiducia nelle braccia degli Alleati, e guardiamoci
bene dal concepire il minimo sospetto contro di loro». Questo
linguaggio, ch'è pure strano assai, era adunque parlato da due classi
d'uomini; la prima composta di animi naturalmente piccioli e stolti,
cui acciecava per altra parte una soverchia vanità; l'altra, di uomini
talmente indispettiti contro il governo francese, che ottimo loro
pareva tutto che non procedesse da quest'obbietto della loro
avversione; di uomini i quali, avendo rivolta contro di esso ogni loro
diffidenza, non si trovavano più nell'intimo del cuore che miti
sentimenti da rivolgere al resto del mondo.

I capi di questo partito, che assumeva a vicenda il nome di partito
liberale o di partito italico puro, erano i conti Carlo Verri,
Federico Confalonieri, Luigi Porro, Benigno Bossi, il marchese Carlo
Castiglioni, Jacopo Ciani, ecc. Potrei fare il nome di molti altri, se
non dovessi ristrignermi ad accennare i membri più importanti di
questo partito, che sono pur quelli di cui non si puonno mettere in
dubbio da veruno le rette intenzioni.

Non so bene se giovi porre accanto di queste formidabili opinioni che
cagionarono la rovina d'Italia, l'altra, più innocente, che si
aspettava la salute e l'independenza della patria dalla generosità
della Gran-Brettagna. Il lord Bentinck avea per vero pubblicato di
fresco un bando od ordine del giorno, in cui si leggevano queste
parole: «Pare e sembra che le potenze alleate, e la Gran Brettagna in
particolare, abbiano stabilito di volere l'independenza italiana».
Egli è vero altresì che l'istesso lord, che allora trovavasi a Genova,
non ometteva di recarsi in compagnia de' liberali italiani e di
lusingarli con belle parole: il che non so a qual altro fine tendesse,
se non a quello di prendersi spasso di loro; perciocchè in che mai
potea giovare alla Gran-Brettagna l'ingraziarsi presso un
picciolissimo numero di Italiani? E la Gran-Brettagna, sì bene edotta,
com'era, del destino che le potenze alleate apparecchiavano ai popoli,
poteva essa ignorare che il desiderio anche unanime di tutta Italia
non doveva essere riguardato per nulla? Checchè ne sia di ciò, il
barone Trecchi, giovane noto per la sua eleganza e la sua anglomania,
e uomo certamente onorato e ingegnoso del pari, ma pure incapace, in
quell'epoca almeno, di alcun grave pensiero, recossi a Genova dal lord
Bentinck per trattare con lui del destino dell'Italia. I particolari
di quell'abboccamento non mi sono punto noti; io non so altro se non
che vi fu di mezzo un vessillo coi colori italiani dato e ricevuto; ma
ignoro poi se sia il Trecchi che l'abbia arrecato al Bentinck per
fargliene omaggio, o se il Bentinck abbiane fatto dono egli al Trecchi
per inanimirlo. Questo partito, che non fece parlare di sè gran fatto,
non ebbe influenza nelle cose che trattavansi allora in Milano¹.

    ¹ Io non vo' già negare che l'Inghilterra non fosse in quell'epoca
      la potenza mossa da minor interesse a volere la perdita del
      regno d'Italia, e perciò quella altresì in cui più
      opportunamente poteva l'Italia confidarsi; ma dico che il passo
      fatto dal barone Trecchi presso il lord Bentinck era di niuna
      conseguenza: perocchè in Italia non eravi partito inglese, e
      l'Inghilterra, pria di prendersi briga, avrebbe richiesto non
      solo che un tale partito esistesse, ma altresì che fosse più
      potente di tutti gli altri insieme riuniti.

La cura di delineare e dipingere le disposizioni degli animi in questi
tempi, mi ha costretto a trasandare in quest'ultime pagine la
cronologica serie dei fatti. La ripiglio adesso per non più
scostarmene.

Ho detto che il vicerè era al suo quartier generale di Verona, e le
truppe della Lega accampate sulla opposta riva dell'Adige. Egli vi
ricevette, entrante il novembre dell'anno 1813, una lettera
dell'imperatore, il quale, vedendosi rispinto ogni dì e fino nei suoi
propri Stati dalle forze soverchianti degli Alleati, ingiugneva al
vicerè di abbandonare l'Italia e di ridursi in Francia con tutte le
sue truppe italiane e francesi, onde raccozzare così lo sforzo intiero
del suo partito. Fu il principe Eugenio immerso da questo comandamento
nelle più crudeli perplessità. Contuttochè egli fosse sinceramente
affezionato e devoto all'imperatore, suo padre adottivo e suo
benefattore; contuttochè nodrisse una preferenza pur troppo viva per
la sua patria, a detrimento dell'Italia, il vicerè era uomo tuttavia,
e principe, e padre di famiglia: vo' dire che non avrebbe rinunziato
senza rammarico ad un'alta condizione, ad uno splendido aringo, a una
corona independente. Ritirandosi con le sue truppe in Francia, poteva
Eugenio ritardar la caduta dell'imperatore; ma allontanandosi dal
paese cui egli governava tuttora, e che poteva essergli conservato, ei
rendeva certa la caduta propria. Difettava evidentemente il vicerè di
idee chiare e ferme quanto a politica. Fra quali partiti aveva egli
l'elezione? Serbar fede all'imperatore, servirlo sino all'ultimo e
perire con lui;--o abbandonare l'imperatore, e volgersi dalla parte
delle potenze alleate, come avea fatto il re di Svezia, e come parea
volesse fare Murat;--o separarsi dall'imperatore, senza contrarre
alleanza coi nemici di lui, lo sposar francamente la causa dei popoli
a lui sottomessi, chiamandosi apertamente loro capo e loro difensore
ad un tempo. Il primo partito sarebbe stato nobile, ma dissennato; il
secondo, giudizioso, ma vile; il terzo, nobile, giudizioso e generoso
ad un tempo. Ma Eugenio non seppe abbracciarne ricisamente alcuno. Non
era già sì devoto all'imperatore da indursi a rifiutare una corona di
cui potea non essere debitore ad altri che a sè stesso, e rifiutarla
per ciò solo che non la dovrebbe all'imperatore. La rettitudine del
suo cuore inducevalo a ributtar con isdegno le offerte che gli
venivano fatte da parte degli Alleati. La condotta e i disegni di
Murat eran tuttora per lui un enimma ch'ei si proponeva di spianare.
«Alla fine poi», diceva egli fra sè, «ove tra me e Murat non possa
seguire accordo, ove la caduta dell'imperatore diventi inevitabile,
sarà giunto per me il tempo di provvedere ai miei interessi e di
cercare appoggio là dove posso trovarne senza arrossire; cioè nel
popolo italiano, e nell'esercito, che non ha mai ricusato di
seguirmi».

Ma egli era troppo tardi, siccome ho detto, allorchè il vicerè
s'appigliò al partito di rivolgersi all'Italia.

Se alcuno, impugnando le mie conjetture, ricusasse di ammettere che
dal vicerè vennero fermati in quell'epoca tali progetti, io
chiederogli il come si possa spiegare in quest'ultima ipotesi la sua
contumacia agli espressi comandamenti dell'imperatore, il quale,
chiamandolo a sè con tutte le sue truppe, ingiungevagli di abbandonare
l'Italia. Un solo motivo, o per meglio dire, pretesto, allegò il
vicerè per palliare la sua disubbidienza. Disse cioè di temere la
diserzione dei soldati italiani, i quali, divelti dalla propria patria
e tratti verso la Francia, verrebbero a sapere l'occupazione del loro
paese per parte delle truppe nemiche. Ed allegava in prova le molte
diserzioni recentemente accadute nell'esercito, di soldati nativi dei
dipartimenti occupati dalle truppe nemiche. «Se i soldati delle
province venete», diceva egli, «mi abbandonano per accorrere alla
difesa dei loro propri lari, che fia per accadere allorchè tutto
quanto l'esercito si troverà nella istessa condizione in cui si
trovano ora le soldatesche native delle province venete?» E noi diremo
che darsi potea veramente che una parte dell'esercito disertasse pria
di passare le Alpi; e che inoltre le truppe italiane si comportassero
in Francia con minor animo ed ardore che in Italia; ma soggiugneremo
che in ricompenso le truppe francesi che il vicerè tenea presso di sè
avrebbero pugnato con raddoppiato valore se fossero state condotte
alla custodia dei confini della loro patria. Il vicerè non aveva egli
ragione di temere che all'udire dell'irruzione in Francia delle truppe
della Lega, i soldati francesi che erano da lui trattenuti in Italia,
non disertassero da una contrada straniera per accorrere a salvare la
loro terra natia? No, il timor puerile d'una diserzione in massa non
fu quello che indusse il principe Eugenio a resistere ai comandamenti
dell'imperatore, ma bensì il pensiero, forse non ancora del tutto
fermato nel cuor suo, di non abbandonar la contrada in cui poteva
ancora conseguire uno splendido posto. Il 9 di novembre del 1813 fu il
giorno in cui il vicerè scrisse all'imperatore il come e il perchè non
ottemperasse a' suoi comandamenti.

A mezzo circa il dicembre il re di Napoli e il vicerè d'Italia
abboccaronsi nella città di Guastalla. Il vicerè andò in calesse al
luogo convenuto; accompagnato da un segretario e da un aiutante di
campo. Giunto a Guastalla, scese all'albergo in cui trovavasi di già
il re di Napoli, e si trattenne con lui per tre ore. All'uscire dalla
conferenza, il vicerè raggiunse i suoi compagni, che stavano
aspettandolo sulla piazza posta davanti all'albergo medesimo, e
comandò brusco si attaccassero i cavalli: salito poi nel calesse
coll'aiutante di campo e col segretario, stette un lungo tempo pensoso
e tacito. Finalmente con dispetto esclamò: «Non puossi far nulla con
cotestui; egli non vuole punto farsi capace che la caduta del tronco
si trae dietro necessariamente la caduta dei rami». Aggiunse in
appresso alcune parole che parevano alludere ad un disegno che era
stato da lui stesso inutilmente proposto a Murat. I due che lo
accompagnavano in quella congiuntura, o certamente almeno uno di essi,
ch'era uomo di alto intelletto ed eloquentissimo, tentarono di far
capace il vicerè che il suo posto era in mezzo del popolo di cui aveva
accettata la sovranità, anzichè al séguito di un capo che gliel'avea
data dianzi. Era il vicerè una di quelle menti corte cui giova
appuntellar con imagini i propri raziocini, e che non si sceverano
facilmente da un'idea di cui sieno o autori o editori, per ciò solo
che troppo arduo fora per loro il surrogarvene un'altra. Il poco
frutto delle giudiziose instanze dei compagni del vicerè in quella
congiuntura, non mi fa meravigliare. La comparazione dei rami che
cadono inevitabilmente quando l'albero è atterrato, era pel principe
Eugenio un argomento irrepugnabile, contro del quale l'acume
dell'istesso Machiavelli sarebbesi spuntato. Sarebbe stato forse più
fruttuoso il contraporre un'altra imagine a quella posta innanzi dal
vicerè; il fargli, cioè, avvertire che prima di scagliare la scure
contro l'albero o troppo vecchio o condannato a perire per qualunque
altro motivo, l'ortolano spesse volte ne recide un ramo, e,
ripiantatolo diligentemente, lo inaffia, lo pota, lo protegge, lo
cresce, cosicchè diventi albero alla sua vôlta. Questa semplicissima
risposta avrebbe fatto, o ch'io m'inganno di grosso, maggior
impressione nell'animo del vicerè, che non le più sottili deduzioni
della più sana politica.

Giunse il 16 di aprile dell'anno 1814. Ognun sa che l'esercito
franco-italo, ritrattosi sul Mincio, vi si reggeva in buona
condizione, e che gli ultimi fatti d'arme erangli iti a seconda. Le
notizie dei fatti accaduti a Parigi indussero il vicerè ad appigliarsi
a quei partiti dai quali aveva fino allora aborrito. Semplice ormai,
e, per così dire, facile diventava il suo cómpito. Egli avea chiuso
l'orecchio alle insinuazioni dei sovrani alleati, da cui era stato
eccitato a scostarsi dall'imperatore e ad assicurare a sè stesso e a'
suoi successori un trono in Italia. Avea ributtato i consigli e le
instanze di Murat, che lo esortava a seguire il proprio esempio,
aggiungendovi che, se troppo grave eragli il collegarsi coi nemici del
suo benefattore, ei potea tuttavia, senza fraudare il debito della
riconoscenza, adoperarsi da sè per la propria salvezza, e giovarsi pel
suo proprio pro delle forze cui imperava. Avea in somma, finchè
l'imperatore potè essere sorretto, consacrata a lui ogni sua possa e
facoltà. Ma ora, caduto l'imperatore, pareva che i vincoli che univano
il servitore al signore, il figliuolo al padre, il beneficato al
benefattore, si fossero naturalmente disciolti. E, invero, la notizia
dell'ingresso dei Sovrani alleati in Parigi, e della abdicazione
dell'imperatore, data in Fontainebleau, mutò di repente e la posizione
e i disegni del vicerè. Ei tosto depose l'intenzione di guerreggiare,
chè bene addavasi di non potere da solo reggersi contro tutta quanta
l'Europa, in quei pachi dipartimenti italici cui possedeva tuttora.
Eragli aperta la via delle pratiche, ed egli entrovvi senza sostare.
Le cose dettegli un tempo dal re di Baviera in nome de' Sovrani
alleati gli ritornarono allora in mente, ed egli si diliberò di trarre
profitto dalle favorevoli disposizioni onde credeva che quei principi
fossero tuttora mossi a favor suo. Ben s'accorgeva allora che la nuova
sua patria dovea essere l'Italia, e che non v'era altrove, fuori di
questa contrada, posto per lui. Ond'è che non si fece pregare a
conchiudere, il 16 aprile del 1814, col maresciallo Bellegarde,
comandante le truppe austriache, un armistizio pel quale egli lasciava
in mano degli Alleati le piazze forti poste al di là dell'Adige, e si
obbligava a rimandare in Francia le truppe francesi, e ad inviare
incontanente a Parigi oratori dell'esercito e del governo a chiedere
ai Sovrani alleati la conservazione del reame d'Italia. Promettea
Bellegarde, dal canto suo, di rimanersene col suo esercito entro i
confini dei dipartimenti italici cui già occupava, e d'aspettare
l'esito de' passi che si doveano tentare a Parigi.

Non appena fu sottoscritto quell'armistizio, che le truppe francesi
avviaronsi alla vôlta dell'Alpi, e il vicerè, spediti a Parigi i
generali Fontanelli e Bertoletti in qualità di oratori dell'esercito
presso le Potenze Alleate, ragguagliò il duca di Lodi, presidente del
Consiglio dei ministri del regno d'Italia, delle cose operatesi,
ingiugnendogli di convocare il senato per la nomina di quei senatori
che si doveano spedire oratori a Parigi. Raunò in pari tempo il vicerè
presso di sè le truppe italiane, e con un bando od ordine del giorno
loro notificò gli atti e' provvedimenti ai quali era devenuto,
dichiarandosi pronto oramai a dedicarsi tutto per la salvezza della
nazione italiana. Tentò pure in allora di tirar dalla sua alcuni
ufficiali malcontenti, e fra essi il generale Mazzucchelli, cui nominò
capo del suo stato-maggiore generale. Era il Mazzucchelli malcontento
di fatti, e dal malumore erasi di già lasciato trasportare più oltre
che non potesse supporre il vicerè. Affatto inaspettata gli pervenne
in Milano la lettera della sua nomina, la quale trovò, tornando a casa
sua da una congrega tenuta dai malcontenti coll'intenzione appunto di
abbracciare un partito sul modo da tenersi per atterrare il governo
del vicerè. Adescato forse quel generale dall'alto ufficio
conferitogli, o timoroso di tradire sè stesso e i suoi disegni col
farsi vedere poco sollecito di accettare quel novello favore, partì
immantinenti alla vôlta di Mantova, dove il vicerè avea traslocato il
suo quartier-generale, senza neppure farne edotti i suoi amici. I
quali rimasero alla vôlta loro attoniti alla notizia della súbita
partenza di lui alla vôlta del campo nemico, ed entrarono in tanta
apprensione, che due di loro, il marchese Fagnani e l'avvocato Reina,
si ricoverarono subito subito in Isvizzera. Vano fu tuttavia questo
timore, nè il governo del vicerè ebbe sentore alcuno di quella
cospirazione.

Ad onta dei bandi viceregali e delle promozioni testè menzionate,
l'esercito italico rimase attonito e costernato in sulle prime dalla
notizia dell'armistizio conchiuso fra il principe Eugenio e il
maresciallo Bellegarde. Ma ben presto si dileguò quella costernazione.
Il generale Teodoro Lecchi assicurò l'esercito che il vicerè non
s'indurrebbe giammai ad abbandonarlo, e che ogni sforzo di lui
tenderebbe, all'incontro, a stabilirsi fermamente in mezzo
all'esercito stesso ed in Italia. Le quali assicurazioni mutarono
repentinamente in trasporti di gioia e di riconoscenza le mormorazioni
che prima si erano udite. Gli è certo, di fatti, che i generali
Fontanelli e Bertoletti, partitisi pria del 20 d'aprile da Mantova per
a Parigi, e latori di istruzioni ufficiali per non chiedere altro che
la conservazione e l'independenza del reame d'Italia, erano stati
inoltre incaricati, non solo dal vicerè, ma e dall'esercito, di far
instanza acciò al principe Eugenio venisse data la corona italica.
Intanto l'avviso ufficiale del conchiuso armistizio, e l'ordine di
convocare il senato per la nomina dei due oratori del governo da
spedirsi a Parigi, erano già pervenuti al gran-cancelliere
guarda-sigilli e presidente del Consiglio dei ministri, il conte Melzi
d'Eril, duca di Lodi.

I partiti che più sopra ho tentato di dipingere, scindevano anche i
membri stessi del governo e del senato. Il duca di Lodi, i conti
Paradisi, Vaccari e Prina, il conte Veneri, presidente del senato, e
molti altri de' principali personaggi erano schiettamente additti
all'ordine di cose allora esistente; ma il maggior numero dei senatori
entravano a parte delle speranze e dei desidèri dei partiti che
tenevano il di mezzo fra gli Austriaci-puri e gl'Italici. Credettero
questi di giovare alla patria cospergendo di triboli e d'ostacoli la
perigliosa via per la quale il governo franco-italico vacillante
incedea. Essi pure preparavano, a propria insaputa, il trionfo dei
fautori di Casa d'Austria; ma per quanto avversi fossero al governo
esistente, si conduceano però, nel consesso di cui faceano parte, con
un po' di quel pratico senno ond'erano dotati, e sopratutto con quello
spirito di moderazione che dovea dispiacere a que' violenti ed
irragionevoli che componeano per la massima parte le fazioni
austriaca, liberale, muratista, ec., poste al di fuori del governo.
Videsi di fatti, poco poi, quell'istesso senato che ricusava di
chiedere alle potenze alleate per re d'Italia il vicerè, fatto segno
alle invettive della plebaglia, e disciolto colla forza da essa, qual
colpevole di abbietti sensi, e di servilità verso il principe Eugenio,
e qual traditore dell'indipendenza italiana. Tale è pur sempre il
destino di coloro che presumono di traccheggiarsi fra' partiti
estremi, senz'abbracciarne o riprovarne alcuno.

La notte del 16 venendo al 17 aprile il duca di Lodi avea fatto
convocare il senato pel dì susseguente. Riunitosi il senato, il conte
Veneri, presidente, lessegli anzi tutto 1.° la lettera di convocazione
del duca di Lodi; 2.° un messaggio di questi; 3.° un'idea di decreto.
Nulla eravi di particolare nella lettera di convocazione. Il messaggio
del duca di Lodi al senato non intendeva ad altro che a spiegare le
cause che lo tenevano inchiodato in letto, e a far avvertire
quant'attenzione richiedesse l'argomento per cui era stato convocato
quel corpo. L'idea, infine, di decreto che il duca proponeva al
senato, conteneva una breve esposizione di motivi, ed era concepita
come segue:

Art. 1.° Una deputazione del senato si recherà senza dilazione presso
l'imperatore d'Austria, e lo supplicherà di ordinare la cessazione
delle ostilità fin dopo il definitivo stanziamento dei destini
dell'Italia per parte delle Potenze Alleate.

Art. 2.° S. M. l'imperatore d'Austria sarà inoltre supplicato a volere
intercedere presso gli altri Sovrani alleati a fine di ottenere che
l'Italia sia ammessa a godere dell'independenza e di tutti i benefizi
promessi all'Europa intiera.

Art. 3.° S. M. l'imperatore d'Austria sarà supplicato inoltre a voler
ottenere dagli altri Sovrani che, conformemente al quarto articolo
degli Statuti nazionali italici, l'Italia sia infine assoggettata ad
un principe independente, ed in ispezieltà al principe Eugenio, il
quale per le sue virtù, le sue cognizioni e la sua condotta si è
meritato giustamente la reverenza e l'amore degl'Italiani, ec.

Non appena il presidente conte Veneri ebbe terminata questa lettura,
il conte Guicciardi, austriaco mitigato, surse a parlare, e propose di
investigare anzitutto se la convocazione straordinaria del senato
fatta dal guarda-sigilli fosse regolare, o se, all'opposto, il duca di
Lodi non paresse adoperare piuttosto da capo dello Stato, mentre in
realtà non era altro che capo del governo. Aggiunse, non potersi
procedere alla elezione d'un nuovo re senza prima avere ottenuta
certezza che il trono era vacante di fatto e di dritto, cioè
senz'avere ricevuto la notizia ufficiale della morte del re o della
sua rinunzia, la quale ultima, inoltre, non si potea tenere per valida
se non con certe date condizioni. Parve che il conte Guicciardi
volesse trarre in lungo la cosa; e per chi pone mente che in questo
momento le truppe francesi sgombravano la Lombardia, che l'armistizio
non dovea durare se non fino all'adempimento della missione dei
deputati lombardi a Parigi, e veniva naturalmente a cessare se questa
non avea luogo, per chi pone mente a ciò non vi può essere dubbio
intorno alle vere intenzioni di costui.

Rispose il conte Dandolo, doversi quistioni siffatte non altrimenti
discussare che da una commissione; e fece instanza acciò in sull'atto
si procedesse alla nomina di commissari, e si dessero a questi almeno
due giorni di tempo per bene investigare la cosa. Indarno i conti
Veneri, Paradisi e Vaccari cerziorarono il senato che il vicerè con
sua lettera aveva fatto abilità al duca di Lodi di convocare il senato
semprechè le congiunture lo richiedessero; che per isbaglio
unicamente, e non a bella posta, egli si era espresso in modo che
pareva adoperare piuttosto qual capo dello Stato, che qual capo del
governo; invano invocarono un comitato segreto: «Non usò mai il
senato», rispose il Guicciardi, «di ridursi in comitato segreto».
Inutili furono eziandio le loro instanze acciò il senato venisse a
diffinitiva risoluzione nel giorno stesso. Stanchi alla fine di tante
contradizioni, pregarono i senatori: avvertissero che l'armistizio non
avea altro scopo che quello di aspettare l'esito delle pratiche da
affidarsi ai deputati lombardi; badassero che nulla farebbe sostare le
truppe austriache al di là del Mincio e fuori di Milano, se il senato
non mandava suoi deputati a Parigi. L'esercito raccolto in Mantova
aver già (aggiugnevano i conti Veneri, Paradisi ed altri) acclamato re
d'Italia il principe Eugenio.

Il ricusare, dopo questi assennati e forti avvertimenti, di nominar
deputati e di dar loro le necessarie instruzioni era tuttuno che
dichiarare apertamente che le truppe austriache sarebbero le
benvenute; ed un certo quale nazional pudore non concedeva in
quell'epoca una confessione siffatta. Coloro che in sulle prime si
erano mostrati disposti a non fare alcun caso del messaggio del duca
di Lodi, si tacquero; ed essendosi abbracciata la proposta del conte
Dandolo, si stanziò che la commissione comporrebbesi di sette membri,
dei quali ecco i nomi: i conti Dandolo, Guicciardi e Verri, il
marchese Castiglioni, e i signori Costabili, Cavriani e Bologna. Non
uno di quelli che avevano propugnata la proposta di un comitato
segreto, o anche soltanto il messaggio del duca di Lodi, venne eletto
membro di questa commissione, la quale fu tosto dal presidente Veneri
invitata a riferire al senato sul datole incarico alle otto
pomeridiane del giorno medesimo.

I conti Dandolo, Guicciardi e Verri andarono in nome della commissione
suddetta dal duca di Lodi per essere ragguagliati delle facoltà
ch'egli avea, e della gravità dei casi. Appagati intorno a questi due
punti, riunironsi coi loro colleghi, e la sera medesima presentarono,
giusta l'invito ricevuto, al senato il loro rapporto, nel quale
faceano le seguenti proposte: 1.° Il senato invierà tre deputati alle
grandi potenze per tributare loro il proprio omaggio, e supplicarle di
far cessare le ostilità, e di concedere all'Italia l'independenza. 2.°
Coglierà il senato con premura quest'occasione per offerire al
principe Eugenio la protesta della perfetta sua stima e del sincero
suo attaccamento.

Mal si potrebbero descrivere lo stupore e la costernazione degli
uomini assennati e non traviati dalla passione, allorchè udirono
cosiffatte proposte. Esclamarono che si doveva anzitutto o nominare il
principe sotto il cui governo l'Italia volea rimanere, oppur nulla
chiedere alle Potenze; perocchè il chieder loro la felicità,
l'independenza e la pace in termini generali era lo stesso che darsi
in balía, senza veruno schermo, al loro beneplacito. «Ecchè?» dicevano
essi con ardore e quasi con disperazione; «non vedete voi che dal
punto che il regno d'Italia rimane vacante, esso non esiste più? Non
vedete voi che, abbandonando il principe Eugenio, voi stessi vi date
in preda dei suoi nemici? Non istate già per recare proposte alle
Potenze Alleate, ma state per deporre a' loro piedi le vostre libertà,
la vostra independenza. E che cosa significano quelle proteste di
stima e di attaccamento che fate al principe Eugenio, allora appunto
che ricusate d'unirvi con lui? Possibile che non sentiate che queste
vane formole diventano, in siffatte congiunture, un insulto anzichè un
omaggio?»

Ragionarono a lungo, e bene, ma senza frutto veruno. Chi si oppose più
ostinatamente, e diciamolo pure, con le più triste ragioni,
all'instanze dei partigiani del vicerè, fu il conte Guicciardi. Chi
non ha conosciuto costui, e si farà a leggere ciò ch'egli disse in
quella occasione, potrà dirlo insensato. Quanto a me, che già tempo
fui in grado di apprezzare la meravigliosa sagacità e la somma
scaltrezza del conte Guicciardi, io debbo con mio rammarico fare di
lui un tutt'altro giudizio. Rideva senza dubbio in sè stesso il
Guicciardi dei meschini suoi raziocini; ma si avvedeva che, ad onta
della meschinità di essi, bastavano quei raziocini agli animi
prevenuti che lo ascoltavano; s'avvedeva che così impediva l'invio
della deputazione, o almeno faceva in modo ch'essa non altro recasse
alle potenze alleate che vane ciance; s'avvedeva che la potenza
franco-italica stava per crollare, che l'imperatore d'Austria
rientrerebbe trionfante nell'antiche sue province; e tutte queste cose
vedendo, faceva a queste belle speranze il sagrifizio della sua
riputazione di assennato parlatore.

Ecco adunque i motivi che il Guicciardi allegava, il 17 aprile del
1814, per opporsi alla proposta del duca di Lodi, del presidente
Veneri, ec. Sia il lettore avvertito che ho sott'occhio il processo
verbale della seduta del senato.

Diceva il Guicciardi: essersi i senatori astretti per giuramento ad
osservare gli statuti organici del reame; il 1.° e il 4.° di quegli
statuti porre nella linea di successione al trono un figliuolo
legittimo del re, prima di un figliuolo adottivo; doversi pertanto
offerire prima al re di Roma la corona d'Italia, tranne che fossegli
già stata conferita la corona di Francia. Parve che il conte Prina non
tenesse meritevole questa obbiezione d'una seria confutazione; ond'è
che, ammettendo senz'altro che i dritti del re di Roma erano più sacri
di quelli del principe Eugenio, propose di stendere un novello
capitolo in questi termini: _I deputati del senato recheranno a
cognizione dei sovrani alleati il dritto eventuale alla corona
italica, conferito dal 1.° e dal 4.° dei nostri statuti organici;
dritto che l'ammirazione e la riconoscenza della nazione hanno viepiù
consacrato_. Ma il conte Guicciardi non si dovea dar vinto sì presto.
Rispose che il dritto eventuale non poteva essere invocato insino a
tanto che il dritto positivo non avea cessato di esistere. Procedette
poscia a parlare della sconvenevolezza che i Lombardi proponessero ai
Sovrani alleati, ed in ispezieltà all'ambasciatore d'Austria, di
coronare il principe Eugenio, contro del quale aveano le tante volte
combattuto.

La proposta del duca di Lodi e quella della commissione essendo state
poste alle voci, vinse quest'ultima. I conti Moscati e Mengotti
ottennero solo che le proteste di rispetto e di attaccamento al
principe Eugenio sarebbero indirizzate dal senato ai Sovrani alleati,
e non al principe stesso, in guisa che potessero queste proteste
venire riguardate come un tacito e modesto voto. Invano il conte
Vaccari tentò di fare stanziare il capitolo proposto dal conte Prina
sul dritto eventuale del principe Eugenio, chè con poco stento il
conte Guicciardi ne ottenne la reiezione. Infine, i deputati eletti
dal senato furono appunto esso conte Guicciardi, il conte Castiglioni
e il conte Testi, ministro.

Troppo per avventura mi sono diffuso a narrare i particolari di quella
memorabile seduta del senato. I fatti di cui segue la descrizione
varranno a mia giustificazione; perciocchè, in vedendo lo sdegno
popolare prorompere bentosto contro la così detta bassa condescendenza
del senato al minimo volere del principe Eugenio, mi si perdonerà
d'avere per lo minuto descritto i sentimenti ostili da cui,
all'incontro, era mosso il senato verso il vicerè.

Intanto che questi dibattiti avvenivano nell'aula del senato, i
partiti del di fuori si agitavano, si credean prossimi al trionfo, e
disponevansi ad afferrarlo. Pareva giunto per tutti l'istante di
operare; chè l'imperatore Napoleone era caduto, e il vicerè non potea
cansarsi dal cader esso pure, se non col sostegno degl'Italiani.
Doveano dunque omai gl'Italiani accertar la caduta del vicerè,
negandogli il loro appoggio. Gli Austriaci mitigati si deliziavano nel
numerare anticipatamente i tanti benefizi di cui Casa d'Austria
avrebbeli senza dubbio ricolmati. I Muratisti s'aspettavano di momento
in momento l'arrivo della vanguardia del re di Napoli; i sedicenti
Italiani-puri argomentavansi d'indovinare qual sarebbe il principe a
cui le Potenze Alleate affiderebbero la cura della felicità della
Penisola; infine gli Austriaci-puri faceano più retto giudizio delle
cose, e si aspettavano il pieno conseguimento dei loro voti. Un solo
timore angustiava ancora questi animi, altronde agitati, e turbava la
loro letizia: ed era che l'esercito, come correane voce, fossesi
dichiarito pel vicerè. Or quest'esercito, italiano di nascita, non
meno che d'animo, non era privo d'alcun ascendente sul resto della
nazione. Arrogesi che il governo, costituito e perciò stesso dotato
d'una certa quale forza, era composto di ufficiali per la maggior
parte fedeli e intendenti. La diminuzione d'alcune imposte, lo
stanziamento di uno o due provvedimenti desiderati dal popolo, poteano
trarsi dietro una subitanea resipiscenza della pubblica opinione, e
far risorgere la devozione e l'affetto laddove testè non si udiva
altro che il sordo mormorio della malacontentezza e dell'odio. Ad ogni
patto era d'uopo impedire che avvenisse un tale cambiamento. Ed ecco
il come si governarono, per conseguire il loro intento, i nemici de'
Francesi.

Disciogliere violentemente il governo, far sì che la popolazione
milanese trascorresse a tali eccessi da rendere impossibile ogni sua
riconciliazione col principe Eugenio, tale esser doveva lo scopo degli
Austriaci puri, degli Austriaci mitigati, dei Muratisti e degl'Italici
sedicenti puri. Il senato era allora per la città di Milano, il corpo
veramente investito della potestà amministrativa e politica. Importava
adunque assai l'atterrarlo, e per quest'uopo si pose in opera due modi
diversi. Fu sparsa anzi tutto la voce che il senato avea stanziata la
perdita dello Stato, che i più formali impegni erano stati contratti
nella seduta del 17 aprile col principe Eugenio, che questi era stato
accertato nel modo più positivo come non si sarebbe accettato accordo
di sorta co' suoi nemici, nè sottoscritto alcun trattato che non
avesse per fondamento la ricognizione definitiva di lui qual re
d'Italia. Dipendere, diceasi, i destini dello Stato dal buon volere
delle Potenze Alleate; esser queste mosse verso gl'Italiani dai più
propizi sensi, ma opporsi la dignità loro a che esse venissero mai sur
un piede di eguaglianza a trattato con un soldato salito ad alto
grado, ch'era stato sempre loro nemico. Eppure in siffatta congiuntura
ostinarsi il senato ad esigere quell'unica cosa che le Potenze Alleate
non consentirebbero giammai a concedere; cioè la ricognizione del
principe Eugenio a re d'Italia; rigettar esso ogni altro compenso da
questo all'infuori; ributtare ostinatamente le benevole ed amichevoli
profferte delle Potenze, volere pertanto immerger di nuovo lo Stato
nei guai della guerra e in tutti quegli orrori che ne conseguitano;
esser pertanto il massimo flagello della patria e risoluto a
spietatamente sagrificarla.

Mentre che queste accuse andavano attorno di bocca in bocca, e
ridestavano nell'intimo de' cuori l'odio che vi si ammucchiava da
lungo tempo, i capi delle fazioni austriaca-mitigata ed italica-pura,
o italo-austriaca, preferendo apertamente le vie legali,
apparecchiavano una protesta contro il senato ne seguenti termini
concepita: «Dando retta alla pubblica voce, il senato nella sua seduta
del 16 corrente, seduta intorno alla quale nulla è trapelato al di
fuori, avrebbe discussato e deciso un affare della massima importanza
per il reame. Ammettendo che nelle presenti congiunture sia necessario
di appigliarsi a straordinari provvedimenti, i sottoscritti giudicano
cosa indispensabile il convocare, conformemente ai princìpi della
nostra costituzione, i collegi elettorali, nei quali soli è posta la
legittima rappresentanza nazionale». E a quest'atto erano apposte
meglio che cencinquanta firme, prime fra le quali eran quelle dei capi
dei varii partiti. Allato dei nomi dei conti Confalonieri e Porro, dei
Ciani, de' Verri, de' Bossi, de' Triulzi, ec., i più ragguardevoli
degl'Italici sedicenti puri, vedeansi i nomi dei conti Alfonso
Castiglioni, Giulio Ottolini e Antonio Greppi, austriaci puri; quello
del conte Giovanni Serbelloni, austriaco mitigato, e quello perfino
del barone Trecchi, partigiano, forse unico, dell'Inghilterra. Questa
petizione o protesta, come che voglia appellarsi, era indirizzata al
podestà di Milano, conte Durini, il quale, dopo averla sottoscritta
egli pure, la trasmise al presidente del senato, conte Veneri.

Siffatti compensi erano certamente fatti per privare il senato d'ogni
forza morale, e poteano anche aver per effetto lo scioglimento di quel
consesso. Ma ciò non bastava; era duopo, come ho detto testè, di far
trascorrere la popolazione talmente, che fosse poi impossibile il
rappattumarla col governo esistente. Or quando mai una popolazione la
rompe essa irremissibilmente con un governo? Ognun lo sa: egli è
quando commette un gran misfatto. Era adunque duopo che il popolo
milanese commettesse un misfatto contro alcuno de' primari ufficiali
dello Stato. E a ciò s'intesero di comune accordo certi membri dei
diversi partiti macchinanti contro il governo italo-francese.

Io sarò ora imperiosamente costretto a proferire nomi ben noti,
irrogando a parecchi di essi un severo biasimo. Ogni giorno vengono
meno alcuni degli uomini che furono oculari testimoni delle scene
tremende di quel tempo, e la maggior parte di loro si portano seco
nella tomba il segreto ch'ei possedevano, e cui la storia ha diritto
di conoscere. Il perchè, lasciato in disparte ogni riguardo di
persone, io mi affretto a raccogliere le mie ricordanze e quelle dei
miei contemporanei, a fine di apparecchiar materiali agli storici
futuri dell'Italia.

Il mese d'aprile dell'anno 1814 è certamente per molti de' Lombardi
argomento di angosciosa e amarissima ricordanza; e più d'uno di essi
tentò di poi di liberarsi da quell'angosciosa memoria, sagrificando
alla patria le sostanze, la quiete, la sicurezza e la libertà. Altri,
meno scrupolosi, furono cionnonpertanto puniti dal disdegnoso
abbandono di quegli stessi in pro dei quali ei si fecero traditori ed
assassini. I primi vogliono essere trattati con maggiore riguardo
degli altri; ma la verità dee essere conta sia riguardo agli uni, che
riguardo agli altri; e basterà avvertire, pria d'entrare in materia,
che gli uni s'ingannavano nel far giudizio delle cose, gli altri nel
far ragione degli effetti che queste cose doveano partorire per loro.

Il conte Gambarana, già promotore e indirizzatore della rivoluzione di
Pavia, ed altro de' capi della fazione austriaca pura, era il più
operoso e il più risoluto fra tutti i cospiratori. Trovò modo costui
d'indettarsi col generale Pino, capo della fazione muratista, e di
ficcarsi nella brigata liberale che tenea le sue congreghe in casa
della damigella Bianca Milesi, e in casa di madama Traversa, moglie
d'un avvocato nativo di San Nazzaro, terra della Lomellina.
Confalonieri, Porro, Bossi, Ciani, ec., faceano parte di quella
brigata, e se non si può facilmente supporre ch'ei rimanessero affatto
stranieri di quanto faceavisi, la cosa non è tuttavia impossibile,
poich'essi erano in quel mentre tutti intenti a far girare attorno la
surriferita protesta contro il senato, e nell'infausto giorno 20
aprile furono veduti aggirarsi, anzi nei dintorni del palazzo del
senato, che nel quartiere del Marino. Il conte Gambarana ben conoscea
la mite e quieta tempra del popolo milanese, e sapea benissimo che la
più fiera stizza ond'esso fosse capace, dovea sfogarsi in meri
gridori, e non reggerebbe giammai contro le lagrime e le
supplicazioni. È generale opinione ch'egli abbia conferito con
Traversa intorno a siffatta difficoltà. Questo avvocato, nativo,
siccome ho detto, della Lomellina, avea in sua gioventù accumulato
immensi averi, coltivando, come fittaiuolo, un gran podere del
Novarese, ed era pienamente edotto della tempra della popolazione di
quella provincia, del carattere, bisogni di essa, ec. Giusta la voce
pubblica, avrebbe il Traversa proposto al conte Gambarana di far
scendere dal Novarese a Milano un numero assai ragguardevole d'uomini
rozzi e risoluti, che, allettati in sulle prime dall'esca del lucro,
sarebbero in seguito trattenuti dalla passione del trambusto, dei
pericoli, e forse anco del sangue. Io non vo' già dire che il Traversa
conoscesse appieno tutti i divisi del conte Gambarana; e crederei
volontieri che li ignorasse, o pensasse almeno di non dar mano ad
altro che ad una sedizione all'un di presso innocente, a minacce, a
vociferazioni, e non già al più spaventevole assassinio. Nulla voglio
tuttavia tacere di quanto può spargere alcuna luce sopra il tristo
giorno 20 d'aprile, e perciò duolmi d'avere a soggiugnere che il
Traversa credeva avere particolare ragione di lagnarsi del ministro
delle finanze, il conte Prina, perocchè, essendo stato proposto per la
dignità senatoria, non potè ottenerla; mortificazione o smacco ch'egli
attribuì, fors'anco a torto, a male uffizio del ministro Prina.
Contadini della provincia di Novara e d'altre circonvicine province
giunsero successivamente, ma in gran numero, a Milano, nel giorno 19 e
nel mattino del 20 di aprile. L'incarico loro dato era quello di
uccidere un qualche gran personaggio, od anche parecchi, purchè ad
ogni modo spargessesi sangue, A ognuno di essi erano promesse sei lire
al giorno per tutto quel tempo che fossero assenti dalle case loro; ma
quegli che finì di uccidere il ministro Prina ricevette grossa somma
di danaro da parte, se non di propria mano, del conte Gambarana.

L'arrivo però di questa moltitudine di abitatori del contado, il
sinistro loro aspetto, le armi che sforzavansi di nascondere, e le
parole che loro uscivano di bocca, dovevano porre in trepidazione la
pubblica autorità. Il signor De Capitani, segretario generale del
ministro dell'interno, e fungente allora l'ufficio di ministro,
recossi in persona, la mattina del 20 d'aprile, al ministero della
guerra per chiedere quel numero d'uomini ond'eravi bisogno per
mantenere il buon ordine. Or come dovette egli meravigliarsi all'udire
che due corpi di soldatesche erano appunto partiti la notte precedente
alla vôlta di Sesto Calende, che il nemico, per quanto diceasi,
accennava volere sopraprendere! Ma crebbe bentosto il suo stupore
dietro la negativa datagli poi subito dal generale Bianchi d'Adda,
allora preposto provvisionalmente al ministero della guerra. «Le mie
istruzioni», così risposegli, balbettando, quel generale, «non mi
concedono di mettere le mie genti alla vostra disposizione;
indirizzatevi a tal fine ad un ufficiale superiore, per esempio, al
generale Pino». Replicava forte il De Capitani, che il generale Pino,
benchè ufficiale superiore, non avea comando in Milano, ned era
ministro della guerra, o faciente le veci del ministro, ma si trovava
in Milano senza corpo d'esercito e senza ufficio determinato. Non potè
ottenere altra risposta, e andossene convinto di non dover fare il
menomo fondamento sopra il concorso della forza armata.

Le parole del generale Bianchi d'Adda chiudevano un senso della più
alta gravità; poichè esprimevano il fatto che le truppe non erano più
sottomesse ai loro capi legittimi e regolari, ma solamente ad uno dei
capi della rivoluzione che stava per prorompere.

Che faceva egli allora il generale Pino, questo soldato salito in
alto, questo congiurato, già riguardato da' suoi eguali e da' suoi
superiori come loro capo, questo generale di secondo grado, che,
testimone della caduta dell'imperatore, presumeva di potere assidersi
nel seggio di lui? Egli era quel desso che avea fatto partire per a
Sesto Calende i due corpi da me menzionati; ma non parendogli
sufficiente questa precauzione, il mattino del giorno 20 facea
chiudere tutte le truppe nei loro quartieri. Il che è sì vero, che
essendo venuto fatto al signor Vercelloni di raccozzare quaranta o che
granatieri de' veliti e quarantotto dragoni a cavallo sotto il comando
del capitano Bosisio, cui condusse alla prefettura di polizia, che era
pochi passi stante dal luogo in cui accadevano gli orrendi fatti che
sto per descrivere, in quella appunto che questa poca soldatesca,
giusta gli ordini del prefetto di polizia Giacomo Villa, stava per
recarsi al luogo del tumulto, il colonnello Cima, aiutante di campo
del generale Pino, frettoloso accorrendo, ingiunse al capitano Bosisio
di ricondurre immantinenti i suoi soldati nel proprio quartiere, e di
tenerveli chiusi fino a nuovo ordine. Io debbo qui riferire un'altra
circostanza di fatto, toccante il generale Pino, che merita di essere
ricordata: ed è che appunto nel mattino del 20 di aprile questo
generale riscosse una somma di cinquantamila franchi, statagli da poco
conceduta a titolo di gratificazione dal vicerè.

Due catastrofi, funeste entrambe del pari alla independenza italiana,
segnalarono l'infausto giorno 20 d'aprile. Mi fo ora a descrivere la
prima in ordine di tempo, la quale fu pure la meno deplorabile.

I senatori eransi indettati di raunarsi di bel nuovo il 20 d'aprile,
sebbene i loro deputati, eletti nel dì 17, i conti Guicciardi e
Castiglioni¹, fossero già pervenuti a Mantova per ricevere i
passaporti e le credenziali dal vicerè, e insieme un salvocondotto del
maresciallo Bellegarde, onde imprendere poi il viaggio per a Parigi.
Benchè il tempo fosse piovoso, il che per lo consueto basta ad
attutare la turbolenza della plebaglia, poterono agevolmente i
senatori addarsi che l'accesso al palazzo era ingombro d'una
moltitudine stranamente composta di cere mal note, nella quale uomini
in assetto decente vedeansi frammisti ad altri che sembravano,
all'incontro, appartenere agl'infimi ordini della società. Avvertirono
certamente eziandio i senatori che il palazzo non era custodito giusta
il consueto, giacchè vi era di guardia un drappelletto di forse otto o
dieci reclute. Ma checchè volgessero in mente a tale proposito, le
loro riflessioni furono tosto interrotte dal mormorio che sorgeva in
quella moltitudine all'arrivo di quei senatori che la pubblica voce
indicava come spalleggiatori della proposta del duca di Lodi, e dalle
acclamazioni con le quali erano salutati i senatori noti per essersi
dichiariti contrari a quella proposta.

    ¹ Il conte Testi era rimasto a Milano per cagione di mala salute.

Riuniti nella solita aula delle consulte, e non punto intimiditi dal
romore che udivasi al di fuori, udirono i senatori la lettura del
processo verbale della seduta precedente, e l'approvarono: dopo del
che il presidente conte Veneri comunicò, non però ufficialmente, al
senato la protesta di cui qui sopra ho riportato i termini, e la
lettera d'invio del podestà Durini, che accompagnavala. Non appena fu
terminata questa lettura, che il capitano Marini, additto al comando
della piazza, chiese instantemente, in nome del corpo degli ufficiali
della guardia civica, di essere ammesso al periglioso onore di
custodire e difendere l'assemblea del senato. Ottenutane la venia,
concedutagli con fidanza e riconoscenza, lo stesso capitano Marini
accorse con una grossa mano di guardie nazionali, e discacciò
brutalmente i soldati stanziali che erano appostati alle porte stesse
dell'aula del senato.

Egli è omai costante che i capi del partito sedicente italico puro
passeggiavano in quell'ora all'intorno del palazzo del senato, e ad
alta voce ragionavano intorno alle domande contenute nella ridetta
protesta, cioè intorno al richiamo dei deputati ed alla convocazione
dei collegi elettorali. Il più ragguardevole di questi capi era senza
contrasto il conte Confalonieri, e fu egli appunto il più gravemente
accagionato degli eventi di quel tristo giorno. Credettesi egli stesso
in debito di pubblicare un opuscolo, per propria difesa. Ma noi diremo
che se è difficile l'indursi a dare retta a tutte le taccie
appostegli, non lo è meno il rassegnarsi ad ammettere per intiero la
sua propria apologia, aggiuntochè uomini degni di fede per ogni
rispetto manifestamente gli contradicono in parecchi punti. Egli fu
dipinto come l'istigatore di tutti i moti del 20 di aprile; ma sembra
che egli voglia insinuare non solo d'esserne stato straniero, ma anzi
d'averli intieramente ignorati, e d'essere stato spinto unicamente dal
caso o dalla curiosità nel palazzo del senato il giorno 20 d'aprile.
La prima ipotesi è troppo trista per non essere ammessa senza gravi
ragioni, che al postutto non esistono; giacchè non v'è pruova alcuna
che il conte Confalonieri abbia o provocato o diretto la sanguinosa
catastrofe con cui si chiuse quella giornata. Quanto è al credere,
com'egli dice, che la sola fatalità l'abbia condotto in quel giorno
per le vie di Milano, la è cosa quasi impossibile. La protesta contro
il senato era in gran parte opera sua, ed egli l'avea presentata qua e
là a ciascuno de' suoi amici acciò la sottoscrivessero. Ei vi
manifestava un invincibile mal fidanza verso il senato e i deputati da
esso inviati; ed anzi vi proponeva di surrogare al senato i collegi
elettorali, il che era lo stesso che atterrare il senato. Ben sapea
egli che la sua protesta doveva esser discussa e dibattuta dai
senatori; or crederemo noi ch'ei si trovasse a caso alla porta del
senato, dov'ei poteva agevolmente conoscere l'esito della protesta
medesima. Il popolo che attorniava il palazzo, e che poco poi lo
invase, domandava per l'appunto le cose enunziate nella protesta; e il
conte Confalonieri si fece poi ben tosto, come diremo, l'interprete
del popolo stesso presso il senato. Dovremo noi credere che la
protesta scritta e la protesta fatta con alte grida e col corredo di
minacce e d'ingiurie siensi trovate concordi d'incanto, e sempre a
caso? Chi potrà mettere in dubbio che queste popolari dimostrazioni
non fossero state predisposte dagli autori medesimi della protesta?

Io, per me, desidero di non trovar colpevole alcuno de' miei fratelli
di patria, e sono altronde pronto sempre ad ammettere che quelli
altresì le cui azioni meritano il più acerbo biasimo, non sieno stati
traviati se non dalla rettitudine medesima delle loro intenzioni. Ma
non potrei lasciarmi trarre più oltre; e laddove i fatti non sono
dubbi in verun modo, laddove le cagioni di questi fatti sono aperte,
io non posso, nè per compiacenza, nè per privati riguardi, tacere la
verità¹.

    ¹ Così, per quanto tocca la condotta del conte Confalonieri nel
      giorno 20 aprile, io credo giustizia non imputare a lui
      l'uccisione del ministro Prina. Ma solo coll'attribuirgli
      un'eccessiva condescendenza potrebbesi assolverlo del pari da
      ogni partecipazione alla sommossa ch'ebbe per iscopo ed obbietto
      l'abolizione del Senato. Ventura è per lo storico, il quale non
      senza grave rammarico condannerebbe il Confalonieri, che, mentre
      il primo di quegli atti fu un misfatto, il secondo non sia stato
      altro che un fallo ed un errore.

Il sostituire alla soldatesca stanziale la guardia civica nella difesa
di un luogo attaccato dal popolo, egli è un favorire al trionfo di
quest'ultimo. Non appena in fatti la guardia del palazzo senatorio fu
essa affidata ai soldati cittadini, che la calca, tenuta pocanzi in
rispetto da un drappello di truppa stanziale, passò arditamente
dinanzi alla guardia civica, irruppe negl'interni cortili e fin nel
vestibolo del palazzo. Il conte Confalonieri era in mezzo alla folla,
e la sua voce, naturalmente sonora, faceasi talmente sentire, che il
capitano Marini esortollo a recarsi a parlare al senato in nome del
popolo; al che rispose il Confalonieri, non aver lui carattere
ufficiale veruno che lo licenziasse a farsi organo del voto popolare.

Andava il tramestío crescendo al di fuori, e i senatori cominciavano a
mettersi in apprensione. I conti Verri, Massari e Felici uscirono
dall'aula, e recatisi in mezzo alla moltitudine, quella esortarono a
dichiarare recisamente il suo desiderio. Non ottennero in risposta che
grida confuse ed inarticolate, che davan suono di minaccia e
d'invettiva anzichè di proposta e di domanda. Rientrati nel luogo
delle consulte, ne uscirono un'altra, e poi di nuovo una terza volta,
e sempre infruttuosamente, insino a tanto che il conte Verri, avendo
ravvisato nella calca il conte Confalonieri, a lui difilato si volse,
pregandolo di fargli conoscere che cosa si volesse quell'agitata
moltitudine: al che il Confalonieri non si peritò di rispondere;
volersi dal popolo il richiamo dei deputati e la convocazione dei
collegi elettorali. Un ignoto pose in mano del conte Verri un
polizzino scritto, dicendogli lo leggesse ai colleghi; e questo
polizzino, che non fu letto pubblicamente, solo perchè non ebbevi il
tempo da ciò, era di carattere evidentemente contrafatto, e suonava
così: La Spagna e l'Alemagna hanno scosso il giogo francese; l'Italia
dee fare altretanto.

Avea la calca oltrepassato il vestibolo, salita la scala, e
affollavasi alla porta dell'aula delle consulte, e intanto la guardia
civica, non che respingerla, parea lasciarle a bella posta aperto
l'adito.

Erano di già entrati nell'aula delle consulte alcuni uomini d'alta
statura, di cera terribile, male in assetto, che proferivano solo
minacce e bestemmie, di quei tali insomma che vedonsi repentinamente
apparire nei giorni delle rivoluzioni per isparire in appresso quando
la quiete è ricondotta, e il cui concorso è riguardato come una
sciagura, forse inevitabile, dagli amici della libertà; e di già
s'appressavan costoro con curiosa premura ai vecchi senatori, fermi ed
immoti, quando il conte Verri, accorrendo per l'ultima volta presso i
colleghi, disse loro, non aver essi più di due minuti per deliberare,
dopo del che tutto sarebbe perduto. Parecchi ufficiali della guardia
civica, fra' quali trovavasi il capo di battaglione Pietro Ballabio,
si precipitarono in quella nell'aula, pallidi e spaventati. Il conte
Benigno Bossi, altro dei capi della fazione dei sedicenti Italici
puri, esclamò doversi promettere al popolo il richiamo dei deputati e
la convocazione dei collegi elettorali; altri a lui si unirono per
indurre i senatori a questa sì grave concessione. Allora il
presidente, ben s'avvedendo che a lui sarebbe data la colpa se
avveniva una carnificina, scrisse di suo proprio moto e senza
consultare alcuno de' suoi confratelli, queste parole sur un pezzo di
carta: «Il senato richiama i deputati e convoca i collegi». Ma questa
carta, recata subito al popolo, non fu accolta a quel modo che dovea
aspettarsi il conte Veneri. Temevasi che, attutato il tumulto, il
senato non venisse ad altra deliberazione che avesse per effetto di
annullare la prima. Le grida continuarono, e il conte Bossi ricomparve
nell'aula significando a' senatori come il popolo non acconsentisse a
ritirarsi se non era anzi tutto disciolta la seduta. Fu forza
sottomettersi di nuovo, e un altro scritto uscì dalle mani del
presidente il quale diceva. «La deputazione è richiamata, i collegi
convocati, e la seduta è sciolta».

Ma dopo che il senato ebbe in tal guisa sottoscritta la sua propria
sentenza; dopo che quel corpo, autorevolissimo per le qualità de' suoi
membri, e vero consesso nazionale, e conservatore naturale delle
pubbliche libertà, fu per così dire scomparso dinanzi all'ira sciocca
ed alle false prevenzioni d'una plebaglia demente, questa plebaglia,
non che chiamarsi paga, ricusò di ritirarsi. Furono, all'incontro, i
senatori violentemente detrusi dai loro seggi; e dovettero, inseguiti
(alcuni almeno di loro) dagli schiamazzi e dalle invettive della
moltitudine, traversarne lentamente le file, e ritirarsi mesti e
confusi nelle loro case. Il popolo poi irruppe nell'aula ond'erano
usciti i senatori, e in pochi istanti riempiè tutto quanto il palazzo.
Ebbe allora principio il saccheggio, nel quale concorrendo l'odio
degli uni con la cupidigia degli altri, tutti gl'imperiali emblemi, i
mobili, le tende e perfino i vetri delle imposte furono o rotti o
rubati. Corse voce allora, e fu replicata anche da poi, che il conte
Confalonieri strappò di sua mano dal muro un ritratto dell'imperatore,
e dopo averlo trapassato da parte a parte col suo ombrello, gettollo
dalla finestra. Egli ha acremente impugnato quest'accusa, la quale non
sembra tuttavia grave a trafatto. Il conte Confalonieri teneasi nelle
file dei nemici dell'imperatore e del vicerè, e questa nimistà gli fu
guida in quel tempo, influendo nelle sue opinioni. L'azione
attribuitagli d'avere strappato e lacerato il ritratto dell'imperatore
sarebbe stata senza dubbio screanzata; ma non era tale, al postutto,
da far torto o danno ad alcuno; e ognuno sa che l'urbanità delle
civili brigate non è la regola a cui i rivoluzionari sono tenuti
d'attenersi sulla piazza pubblica.

I senatori eransi cionnonpertanto ritirati nelle proprie case senza
impedimento; nè goccia di sangue era stata sparsa. Il popolo non era
trascorso a sufficienza; e certi membri dei diversi partiti eransi
indettati per provocare, come necessaria, una seria sommossa. Furono
udite alcune voci, che proferivano un nome odiato dal popolo, perchè
d'uomo riguardato generalmente come il rappresentante del vessatorio
sistema delle finanze imperiali; ed era il ministro delle finanze,
conte Prina. Nel concetto popolare questo ministro passava per ricco
sfondato, e il sacco della sua casa credeasi dover fruttare almen
quanto l'escavazione d'una miniera di diamanti. Non eravi forse uomo
del popolo, il quale nel pagare le eccessive imposte che
l'opprimevano, non ne desse al ministro istesso tutta la colpa. Ei
passava per uomo che si studiasse di scoprire ogni giorno un qualche
nuovo compenso per aggravar la miseria del popolo; e si supponea che,
cessando egli di esistere, sarebbero tosto a terra le imposte. Così
ragionava il popolo, e chi fece udire pel primo alla moltitudine
accalcata nel palazzo del senato, il nome del Prina, ben sapea
d'aprire con ciò un ampio aringo al furore ed all'avidità popolare.

Il palazzo senatorio, e i luoghi circonvicini furono ben presto
deserti. La moltitudine avviossi rapida verso il palazzo del Marino, e
s'ingrossò, via facendo, di tutti quelli ch'eransi riserbati per
l'ultima scena. La moltitudine mal custodisce il segreto, e il grido
della trama ordita contro il ministro era giunto e a lui e a' suoi
congiunti ed amici. La mattina stessa del 20 d'aprile un congiunto del
Prina l'avea scongiurato di cansarsi dai pericoli che lo minacciavano,
e di lasciarsi condurre in una carrozza fino a Pavia, ove egli avrebbe
potuto agevolmente rimanersi celato o passare in uno Stato straniero.
Ributtò il Prina ostinatamente le instanze ed offerte del suo
congiunto. «Perchè mai», diceva egli, l'ira del popolo dovrà volgersi
contro di me piuttosto che contro gli altri membri del governo? E
altronde che è mai l'ira del popolo milanese, che è il più bonaccio
del mondo? Poche parole basteranno ad acchetarlo, e se non bastassero,
la città è ella priva di forza armata? un drappello di granatieri
passeggerà coll'arme al braccio dinanzi alla mia casa, e ognuno
tornerassene a casa sua».

Pensava inoltre il conte Prina che in siffatte congiunture i membri
del governo non doveano abbandonare il loro posto, e domandava agli
astanti che mai sarebbe dello Stato se le minacce popolari e i privati
timori potessero giustificare la fuga degli uomini cui esso era
affidato. E avea certamente ragione; perocchè non sapea che la sua
perdita era stata previamente giurata, non già dal popolo di Milano,
ma da coloro che si celavano dietro di esso; e che l'istessa sua
perdita doveva essere il segnale della caduta definitiva del governo,
come pure della totale rovina dell'independenza italiana. Stavasi egli
pertanto tranquillamente occupato nel suo gabinetto allorchè il sordo
mormorío della moltitudine che ringhiosa appressavasi lo sorprese,
senza turbarlo tuttavia; ma raddoppiatosi repentinamente il rumore, e
mutato, per così dire, di carattere, alcuni domestici accorsero
ansanti e gli gridarono, traversando in fretta le stanze per cercare
un uscita, che le porte del palazzo erano state atterrate, e che la
plebaglia saliva le scale. Colpito allora dall'inaspettato avviso, nè
più potendo dissimularsi il pericolo che gli sovrastava, tentò egli di
nascondersi sotto i tetti del palazzo, donde sperava poter passare in
una casa vicina. Egli era altronde convinto pur sempre, che solo
abbisognavagli guadagnar tempo, e che la forza armata non potea
tardare gran fatto ad accorrere sul luogo del tumulto. Il suo
nascondiglio fu bentosto scoperto. Vedendosi allora in balía d'un
popolo furibondo, il Prina sforzossi di dire alcune parole, chiedendo
che gli esponessero i loro gravami e si tenessero certi della sua
premura nel farvi ragione; ma niuno diedegli retta. Lo gettarono a
terra, lo trascinarono presso una finestra che dava sulla strada, e lo
gettarono a capo in giù a quelli che lo aspettavan di fuori, ponendo
cura tuttavia di non finirlo sul colpo.

La scena che tenne dietro è una di quelle che lasciano un'indelebile
traccia nella storia della nazione che se n'è fatta colpevole. Il
generale di divisione barone Pein fu il solo che, animosamente
scagliatosi frammezzo a quella frenetica calca, scongiurolla di non
bruttarsi d'un inutile delitto e di lasciare la vita al ministro. Non
solo non gli si diè retta, ma rivoltosi per un istante contro di lui
il furore popolare, gli furono lacerati o strappati gli abiti di
dosso, e solo a grave stento ei potè scampar dal pericolo. Ho detto
che le truppe erano chiuse ne' loro quartieri con ordine di non
uscirne. Il generale Pino passeggiò per più ore col conte Luigi Porro
poco stante dal luogo in cui commetteasi il più feroce degli
assassinii. Ei disse alcune parole alla moltitudine, che, secondo gli
uni, tendevano ad inanimirla, e, per quanto disse egli stesso, non
erano, all'incontro, che rimostranze e consigli pacifici. Le vie per
le quali il Prina fu strascinato erano gremite d'uomini in buon
assetto, che si riparavano dalla pioggia con ombrelli di seta. Ma
niuno di costoro fecesi innanzi nè a fine di ammansar con parole il
furor popolare, nè a fine di strappargli di mano a forza la vittima.

Affranto dalla caduta e dai colpi che gli fioccavano addosso da ogni
parte, il Prina giacea steso a terra nella via del Marino, dinanzi al
suo proprio palazzo. Un vinaio, la cui casa sorgea lì presso,
cogliendo un momento in cui la moltitudine parea titubante intorno a
che avesse a farsi di quel corpo immobile, gli si avventò sopra, sel
pigliò in braccio, corse a casa sua, entrovvi, chiuse la porta e la
sbarrò; e lieto poscia di questo primo successo, portò il ministro
nella sua cantina, ove sperava poterlo nascondere. Ma l'istessa azione
di quell'onesto avea fatto ridesta dalla passaggera inerzia
l'addensata moltitudine; credette essa avere perduta la sua preda, ed
agognò subito un'altra vittima che ne tenesse il luogo; è anzi
verosimile che non sarebbesi più appagata d'una sola. Scagliarono una
grandine di sassi contro la casa del vinaio, ne ruppero le imposte; e
taluno propose di appiccarvi il fuoco, acciò nessuno di quelli che vi
si erano rinchiusi potesse scampare. Udiva il vinaio queste minacce, e
non erane atterrito; ma il ministro, al quale pochi istanti di riposo
aveano ridonato un po' di forza, comprese non esservi più scampo per
sè, ed anzi aver egli a cagionare la perdita di chi avea tentato di
salvarlo, se rimanea quivi. Alzossi pertanto, e trascinatosi a stento
per la scala fino alla porta di strada, l'aperse e presentossi di
nuovo alla moltitudine, dicendo: «Sfogate sopra di me l'ira vostra, e
almeno ch'io ne sia la sola vittima». Volle pure pregare, ma
l'inferocita impaziente moltitudine non gliene diede tempo;
avventoglisi addosso con quell'impeto con cui il fanciullo afferra il
trastullo da lungo tempo bramato, e sopra di esso intraprese le più
orribili esperienze, come se avesse voluto conoscere qual somma di
patimenti possa l'uomo durare senza morire, e libare a centellini il
calice della vendetta. Il conte Prina fu strascinato vivo per le vie
di Milano per ben quattr'ore, coperto di fango e d'oltraggi, battuto,
spinto, punzecchiato dagli spuntoni degli ombrelli. Finchè ebbe voce,
non cessò di proferire tratto tratto la sacra parola di misericordia,
e finchè ebbe facoltà di muover le membra, sforzossi di tenere giunte
le mani. Da taluno che in lui s'abbattè quand'esso avea già perduto e
la voce e il moto, mi è stato detto ch'egli era allora sfigurato del
tutto, nè dava più altro segno di vita che alcuni soffocati singulti.
Cessò di vivere, non già che fosse mortalmente ferito, ma perchè evvi
un termine alle corporali torture, e le forze dell'uomo sono limitate.
Il suo cadavere fu recato nel palazzo del Broletto, e niuno dei tanti
che dalla curiosità, dall'astio, o dall'affetto furono tratti a
vederlo, potè ravvisarlo, tanto sfigurato era quel cadavere pei patiti
strapazzi. A mala pena serbava aspetto di umana creatura, eppure i
chirurghi chiamati a constatarne il decesso, dichiararono, niuna delle
ferite ond'egli era coperto essere stata tale da determinarne la
morte. Il soverchio dei patimenti e la disperazione l'aveano spento.

Tratto era il dado; tutte le fazioni opposte ai Francesi credeansi
averla vinta, ma in realtà gli Austriaci puri erano i soli vincitori.
Alla notizia della morte del ministro, le porte dei quartieri delle
truppe furono aperte, e le soldatesche si sparsero per la città onde
impedire novelli attentati. Urgentissimo era di fatti il bisogno del
braccio della forza armata, perciocchè la folla, inebriata da quel
primo sangue, proferiva di già altri nomi, e quello fra altri del duca
di Lodi, e formava parecchi sinistri disegni. Non appena fu essa però
edotta dell'appressarsi della truppa, che si disciolse, gettando grida
meno spaventose, ma non meno significative delle prime, e quello fra
altre: Viva il re Pino. Non si tralasciò di dire che, se la calca così
subitaneamente si disciolse alla notizia dell'arrivo dei soldati, ciò
avvenne perchè la sua sete di vendetta era saziata, e che più
difficile cómpito sarebbe stato il ridurla al dovere quando il Prina
tuttora vivea. Ma un fatterello atterra del tutto questa opinione.
Intanto che la moltitudine era tuttora inferocita contro la sua preda,
e che il palazzo delle finanze era saccheggiato e demolito, coloro che
stavano nella strada scorsero un pezzo di grondaia, che, distaccato
dal tetto, pendea sulla strada; parve loro che fosse un cannone, e
gridarono esservi nel palazzo artiglieria e doversi far fuoco sopra di
loro. Questo falso e ridicolo all'erta bastò pure a volgere in fuga un
grandissimo numero di quegli assassini e di quei saccomanni; ma
essendosi troppo presto riconosciuta la verità, gli uni e gli altri
incontanente si riposero all'opera.

Una parola dobbiam dire ancora del conte Prina. La plebaglia, che
spianò quasi affatto il palazzo di lui per la speranza di trovarvi
tesori nascosti, non vi trovò altro che la mobiglia ond'è fornita ogni
casa abitata. Quanto è al suo patrimonio, è cosa costante oramai che
egli non ne avea, e che la sua famiglia alla morte di lui nulla eredò.

Ora qual esser dovea il destino di Milano? Qual partito abbraccierebbe
il vicerè? Con qual occhio riguarderebbero le potenze alleate gli
eventi del 20 d'aprile?

I conti Luigi Porro e Giovanni Serbelloni recaronsi alla sera del 20
nel quartier militare detto di Santa Marta, e gridarono entrandovi che
le cose erano ite meglio di quel che potessesi ragionevolmente
sperare. Con ciò intendevano a dire, certamente, che il furor della
plebe erasi appagato d'una sola vittima. Pochi momenti dopo uscirono
da quel quartiere e dalla città, e trasferironsi al quartiere generale
austriaco per ragguagliare il maresciallo Bellegarde dei fatti
operati, e dei cambiamenti sopragiunti nella condizione della
contrada, e per invocare il possente patrocinio di lui.

Il partito sedicente italico puro brigavasi intanto della convocazione
dei collegi elettorali, e lusingavasi colla credenza che lo Stato
fosse omai posto in salvo; poichè la cosa stava per comporsi fra il
paese stesso, rappresentato dai collegi, e i Sovrani alleati,
solleciti e teneri della felicità di esso.

I Muratisti subivano in questo mentre una trasformazione. Già in
occasione della conclusione dell'armistizio tra il vicerè e il
maresciallo di Bellegarde, Murat avea tentato di appressarsi a Milano
per la parte di Piacenza; ma erane stato impedito dagli Austriaci, i
quali aveangli inoltre fatta minaccia, nel caso ch'egli proseguisse il
cammino, di rompere ogni alleanza con lui e di entrare dal canto loro
nel territorio milanese, come pure nel reame di Napoli. I progetti del
re di Napoli essendo con ciò sventati, il generale Pino, capo del
partito muratista, imaginava un piano novello, in cui la prima parte
doveva essere la sua. Le grida _Viva il re Pino_! mandate da una parte
della plebaglia il 20 aprile, non erano state proferite a caso, e il
generale Pino, che aveale probabilissimamente suggerite, erasene
tuttavia ringalluzzito e insuperbito; accadendo a lui ciò che accade
non di rado all'autore d'una novella composizione dramatica, di
sentirsi, cioè, commosso fino alle lagrime dai plausi pagati colla
propria moneta. Gli è certo, almeno, che il generale Pino passò la
notte del 20 venendo al 21 d'aprile nella speranza e nell'ansiosa
espettazione del più glorioso degli avvenimenti. Un tale, degnissimo
di fede, essendosi in quella notte recato da lui per essere edotto dei
provvedimenti fatti onde assicurare la pubblica tranquillità, trovollo
assiso dinanzi allo specchio, col capo tra le mani del parrucchiere,
che gli pettinava, arricciava e impolverava la chioma. Ei s'aspettava
probabilmente di essere chiamato dal popolo, nè volea presentarglisi
in un disordine naturalmente poco imponente. La quale coniettura mi
sembra avvalorata dalle parole che il generale Pino disse con lieto
piglio, e fregandosi le mani, a colui che veniva così per tempo a
visitarlo. _Che avverrà mai ora? E chi sa?_ soggiunse dopo un breve
silenzio. _Chi era egli, al postutto, il primo re? Un soldato
fortunato, e null'altro_. Ecco a qual punto trovavasi, il 20 d'aprile,
la fazione de' Muratisti.

Mi si conceda qui di ripetere, dopo tant'altre, una considerazione
triviale. Egli è più difficile assunto l'attutare l'ira popolare, che
non l'eccitarla. Tutti coloro che col massimo sforzo aveano preparati
i fatti del 20 d'aprile, erano paghi ormai dell'accaduto, e volevano
subitamente sostare sulla sdrucciolevole china delle rivoluzioni e
degli attentati. Il senato non esisteva più, perocchè non ardiva
congregarsi, ed era in sua vece convocata un'altra autorità. Il popolo
milanese l'aveva rotta irremissibilmente per un misfatto col governo
italo-francese. L'opera di distruzione era compiuta, e doveasi
sollecitamente riedificare alcun che sopra quelle recenti rovine.
Malagevole era l'impresa, anzi tutto, perchè le diverse fazioni
ch'eransi indettate per atterrare il governo esistente discordavano
essenzialmente fra di loro intorno al novello governo da instituirsi,
e poi, perchè la plebaglia, assaggiato che ebbe il sangue e il sacco,
non pareva disposta a sostare in sì bel cammino a piacimento di quei
medesimi che l'aveano da principio sguinzagliata. Ho accennato testè
la trasformazione subìta dalla fazione muratista, e l'ansiosa
espettazione in cui il generale Pino, capo di essa, avea passato la
notte del 20 venendo al 21. Le ore intanto erano scorse, e giunto il
giorno, il generale Pino aveva scorse in grande assisa le vie della
città, senza essere stato acclamato monarca. In queste congiunture,
non rimaneva al Pino altro partito da abbracciare che quello di unirsi
alla fazione degl'Italici sedicenti puri, a quella fazione che
riguardava i sovrani alleati come tanti protettori disinteressati, e
forse in segreto si lusingava colla speranza che alcuno de' membri
dell'aristocrazia milanese fosse chiamato dall'imperatore d'Austria
per salire sul trono d'Italia. Unendosi con questo partito, che
reggeva per ora la somma delle cose, il generale Pino ponevasi fra'
candidati alla corona d'Italia, fra' quali l'Austria dovea dare
sentenza. Erasi perciò operata la unione dei Muratisti e degl'Italici
sedicenti puri. Quanto è agli Austriaci puri ei se ne rimasero quieti;
chè dal 20 aprile in poi poterono tenersi sicuri della vittoria.

La mattina del 21 l'aspetto della città era cupo e terribile. Uomini
armati, collo sguardo torvo e il portamento altiero, scorrevano le
strade, biastemmiavano nomi fino allora riveriti, segnando le case dei
ricchi cittadini, proferendo minacce e facendosi animo a vicenda alle
vie di fatto. Le guardie daziarie avevano abbandonato il loro posto
alle porte della città, non valendo a difenderle contro la moltitudine
armata che accorreva dal contado per partecipare il sacco generale,
cui ognuno aspettavasi.

I due partiti momentaneamente riuniti, quello cioè dei Muratisti,
ond'era capo il generale Pino, e quello degl'Italici liberali o
Italici sedicenti puri, fra' quali era inscritto il podestà conte
Durini, provvidero in quel modo che parve loro acconcio al
ristabilimento dell'ordine e della quiete. Alla sera del 20 d'aprile
il conte Durini fece promulgare un bando in cui diceva al popolo: il
senato, propriamente parlando, non esistere più; essere convocati pel
giorno 22 i collegi elettorali; doversi nel seguente giorno riunire il
Consiglio comunale, e sedere permanentemente insino a tanto che le
congiunture lo richiedessero; avere il generale Pino assunto il
comando di tutte le forze allora esistenti nella città.

La mattina del 21, e mentre che la plebaglia furibonda stendeva tavole
di proscrizione, il Consiglio comunale elesse una reggenza
provvisoria, composta del generale Pino, dei conti Carlo Verri,
Giacomo Mellerio, Giberto Borromeo, Alberto Litta, Giorgio Giulini, e
del signor di Bazzetta: tutti i quali, tranne il generale Pino e il
conte Carlo Verri, erano Austriaci più o men puri.

Il generale Pino pubblicò poscia un suo bando od _ordine del giorno_
nel quale esortava il popolo a confidare in lui, e ad aspettare
pazientemente l'esito degli accordi che il novello governo stava per
fare con le Potenze alleate. Eccitavalo nel tempo stesso a dichiarirsi
intorno alla forma di governo cui preferisse, poichè, diceva, i
collegi elettorali sono convocati quali rappresentanti della nazione,
la quale dee, significando loro il voler suo, porli in grado di
uniformarvisi. Aggiugnea poscia alcune parole per giustificare il duca
di Lodi, più d'altri esposto all'ira del popolo, rovesciando ad un
tempo sopra altri senatori la colpa e il biasimo di cui tentava
sgravare il duca di Lodi. Il vicario generale capitolare unì la sua
voce a quelle del generale e del podestà, e ordinò pubbliche preci pel
ristabilimento della pace e dell'ordine. Appostaronsi truppe attorno
ai principali palazzi ed alle case in ispezieltà minacciate. Il
generale Pino accorreva dall'uno all'altro di quei corpi così
appostati, procurando d'inanimirli con le sue parole; ma la folla, che
il giorno innanzi avea mandate quelle grida ed acclamazioni ond'egli
erasi inebbriato, vedendoselo ora contro, l'oppresse di motti acerbi e
contumeliosi, e lo inseguì con oltraggioso schiamazzo. Anche i soldati
furono attaccati, e si videro più d'una volta costretti ad isgombrare
la piazza posta davanti al palazzo del vicerè, ed a nascondere in quel
palazzo i suoi cannoni.

Il corpo tutto dei mercanti stava intanto trepidante pel timore che la
città tutta da un istante all'altro venisse funestata dalle stragi e
dal sacco. Mentre che il Consiglio comunale e il generale Pino
chiamavano all'armi tutti i cittadini; questi, antivenendo la
chiamata, uscivano armati dalle case loro, si raccoglievano in
drappelli e scorreano le strade, e quelle a preferenza che conduceano
all'ampia dogana attinente all'Uffizio del Dazio-grande.

La plebaglia non parea contuttociò in verun modo intimorita da questi
apparecchi di difesa. Le truppe stanziali erano in poco numero; i
cittadini accorsi spontaneamente all'armi non erano assuefatti alle
pugne; cosicchè la plebaglia potea, mercè della prevalenza del numero
e dell'impeto, prevalere sugli uni e sugli altri. Una fortuita
circostanza mutò lo stato delle cose.

Fra i moschetti di cui i cittadini aveano potuto armarsi aveavene di
quelli rimasti fuor d'uso per un lungo tempo, e la cui baionetta era
come inchiodata dalla ruggine alla cima della canna. Erasi dato ordine
che le baionette fossero tolte via, ma uno dei drappelli di quei
volontari non poteva ubbidire per la narrata cagione. Comparve esso
pertanto frammezzo alla calca colle baionette in asta: la moltitudine
mostrossene indegnata e gridò: abbasso le baionette. Ma quel drappello
non poteva ubbidire al grido, come non avea potuto al comando;
epperciò, quasi non facesse caso del popolar desiderio, proseguì a
marciare; e vedendosi assalito a sassate, pose le baionette in resta,
ed inoltrandosi a passo concitato contro la plebe, fecela
indietreggiare disordinata. L'esempio dato da quel drappello fu tosto
imitato dall'altre schiere armate: la resistenza militare diventò di
repente più grave ed acre, e gli assembramenti popolari si
disciolsero.

Ma non appena dileguaronsi i timori cagionati dalla perseveranza del
tumultuar della plebe, che gli autori o promotori dei fatti del 17 e
del 20 d'aprile, si riposero all'opera e mossero con passo sicuro
verso lo stabilimento d'un novello ordine di cose. Il Consiglio
comunale avea convocato i collegi elettorali, i quali, instituiti da
prima unicamente per proporre al governo i candidati a certe cariche
determinate, si trovarono trasformati subitamente in depositari della
sovrana potestà. Assembratisi il giorno 22, benchè in numero
insufficiente, confermarono la novella provvisionale Reggenza,
riserbandovisi di aggiugnervi altri membri appartenenti ai
dipartimenti non ancora invasi dalle truppe alleate. E non solo
confermarono nel comando di tutte le forze dello Stato il generale
Pino, ma disciolsero tutti i pubblici ufficiali lombardi, sia civili
che militari, dal giuramento di fedeltà inverso al governo del vicerè,
loro ingiungendo di prestare alla reggenza un altro giuramento giusta
la formola da essa già compilata. La deputazione mandata a Parigi dal
senato fu dichiarata, da questi effimeri despoti, richiamata da ogni
ufficio, e, quel che più montava, l'istesso senato fu dichiarato
abolito. I captivi per reati d'opinione, di coscrizione, di frodo
delle tasse furono liberati, e si bandì l'amnistia pei disertori, pei
contumaci o refrattari ed altri. Cosiffatti decreti sono, a parer mio,
piucchè sufficienti per dimostrare irrefragabilmente come i collegi
elettorali erano allora in uno stato di mente che ritraeva della
pazzia; ma ove il lettore, proclive all'indulgenza, non volesse
attribuire quella farraggine di decreti stanziati in sull'orlo, per
così dire, del precipizio, ad altro che a soverchio d'impreveggenza,
io aggiugnerò ancora ai già riferiti particolari, la risoluzione che
nel giorno 22 precedette la chiusura della seduta dei collegi
elettorali. Ordinavasi per essa che i Sovrani o i ministri delle
grandi Potenze, i comandanti in capo delle truppe degli Alleati, e
quelli dell'esercito italiano venissero immantinenti ragguagliati dei
provvedimenti dati dai collegi elettorali, e fra altre cose, della
nomina del generale Pino; aggiugnendovisi qual coronide, che si avesse
a compilare un indirizzo per richiedere le Potenze Alleate di
concorrere a stabilire la felicità dell'Italia. In tal modo un corpo
illegalmente convocato, abusante le facoltà conferitegli dalla legge,
un corpo assumentesi in proprio e senza veruna legale autorizzazione
la parte di sovrano, un corpo, infine, a trafatto rivoluzionario e
privo d'ogni appoggio, si dava, pieno di folle fidanza, in balía di
coloro che ambivano il suo posto, e si lusingava pazzamente con la
speranza di essere sorretto da loro! Inutil cosa è ormai il mostrare
la sciocchezza di quei disegni; che furono dal fatto spietatamente
atterrati.

I collegi elettorali e i loro partigiani avevano cionnonpertanto
parecchi giorni ancora di rispitto, duranti i quali potevano
impunemente e senza ostacoli far la parte di sovrani. La seduta del 23
aprile ebbe principio con la nomina del consigliere di Stato Lodovico
Giovio a presidente d'essi collegi, dopo del che il presidente novello
esortò i collegi a meglio esprimere le loro domande alle potenze
alleate, chiedendo loro, esempigrazia, _instituzioni liberali e un
capo independente, il quale, ignoto a tutti ancora per alcuni istanti,
potesse tuttavia fin d'ora accogliere nel suo cuore i nostri voti e
ricevere le nostre benedizioni_.

Piacque il consiglio ai collegi, i quali, senza pure demandare, come
porta l'usanza delle assemblee deliberanti, la cosa alla disamina di
una commissione, furono solleciti di compilare, nella seduta medesima,
il futuro statuto italiano.

Mi saprà grado per avventura il lettore del divisamento di cansargli
la fatica di leggere il minuto ragguaglio delle operazioni dei
collegi, e crederassi istruito sufficientemente con la cognizione dei
capitoli contenenti le domande formali dei collegi elettorali alle
Potenze Alleate. Gli è ben inteso che i collegi parlavano in nome
della nazione italiana, e domandavano per essa quanto seguita:

Art. 1.° L'independenza assoluta del novello Stato italiano destinato
a tenere il luogo dell'antico regno d'Italia, sia ch'esso serbi la
stessa denominazione, sia che assuma quella che sarà preferita dalle
PP. AA.

Art. 2.° La maggiore possibile estensione del novello Stato, ma però
tale che possa conciliarsi con gl'interessi e le vedute delle PP. e
col novello equilibrio d'Europa.

Art. 3.° Una costituzione liberale, di cui sieno base la divisione
delle potestà esecutiva, legislativa e giudiziaria, e l'assoluta
independenza di quest'ultima; una rappresentanza nazionale
esclusivamente incaricata a fare le leggi e a regolare le imposte;
costituzione che assicuri la libertà individuale, la libertà del
commercio e la libertà della stampa, e che astringa a strettissimo
sindacato tutti i pubblici ufficiali.

Art. 4.° La facoltà di fare questa costituzione, attribuita ai collegi
elettorali.

Art. 5.° Un governo monarchico, ereditario giusta il grado di
primogenitura, e un principe la cui origine e le cui doti possano
farci sdimenticare i mali che abbiamo sofferti durante il governo ora
caduto.

La massima parte degli elettori avvisava che questi capitoli avevano
ancora un senso troppo vago, ed avrebbeli desiderati più espliciti; ma
essendo stato risposto da taluno che _non convenivasi legar le mani
alle PP. AA._, una tale considerazione prevalse. Aggiunsesi solamente
nella susseguente seduta, _doversi chiedere un principe nuovo, onde
rimuovere il sospetto che il paese serbasse tuttora un po' di
affezione al principe decaduto_. Volsesi ai Sovrani una preghiera per
ottenere _la libertà di tutte le vittime sagrificate ad una causa
ingiusta_, che viene a dire di tutti quelli ch'erano imprigionati per
avere cospirato contro il governo franco-italo. Stanziarono infine i
collegi che un'ambasceria composta d'illustri cittadini avesse a
recarsi al quartiere generale delle Potenze Alleate per manifestare ai
sovrani i voti della rappresentanza nazionale italiana. E furono
eletti a tale uopo Marcantonio Fè, di Brescia, il conte Federico
Confalonieri, il conte Alberto Litta, il marchese Giangiacomo
Trivulzio, Giacomo Ciani e Pietro Ballabio, milanesi, sei membri in
tutto, non noverato Giacomo Beccaria, che facea l'ufficio di
segretario della deputazione.

Ond'ecco tre deputazioni mandate dalla Lombardia alle PP. AA., ma con
istruzioni ben diverse. La prima, composta dal vicerè coi generali
Fontanelli e Bertoletti, era nunzia d'una potestà stabilita, e recava
ai Sovrani alleati le proposte d'una potenza allora declinante, ma non
ancora spenta. La seconda era quella del senato, e parlava in nome di
un corpo costituito, benchè riluttante col capo dello Stato. Non già
proposte recar doveva essa ai Potentati, ma sì preghiere, alquanto
però avvalorate dalla dignità del corpo che le proferiva. La terza,
infine, rappresentava un'autorità usurpata, una rivoluzione intrapresa
ed operata contro il capo dal quale procedeva la prima deputazione, e
il quale era il solo che potesse tuttora trattare da pari a pari coi
Sovrani alleati, e contro il corpo costituito da cui procedeva la
seconda deputazione, e che poteva solo in certo qual modo legalmente
eredare la potestà strappata al principe.

La rivoluzione, come abbiam detto, era trionfante in Milano, e tutti i
disegni dei rivoluzionari erano stati coronati da un pieno esito. Il
senato era abolito, il paese dichiarito contro il governo
italo-francese; l'armistizio stipulato dal principe Eugenio col
maresciallo Bellegarde, annullato col fatto; un nuovo governo
stabilito, voglioso di trattare direttamente in nome della contrada
cui rappresentava, con le PP. AA. Giova ora sapere come fosse accolta
al di fuori la notizia di questi avvenimenti.

L'arrivo a Mantova dei conti Guicciardi e Castiglioni, e le istruzioni
del senato ch'e' vi arrecavano, aveano chiarito il vicerè delle
disposizioni del popolo milanese verso di lui, senza però immutarne
(almeno in apparenza) i disegni. I deputati dell'esercito, ch'eran
pure i suoi, doveano già allora esser giunti vicino a Parigi. E quelli
del senato, che non poteano giugnere se non molto dopo, se doveano in
fatto ricusare di dichiarirsi in suo pro, non aveano però a chiedere
la sua esclusione dal trono d'Italia. Nè le PP. AA. sarebbero per
determinarsi a seconda dei desideri più o meno espressi del senato
italiano, ma sì a seconda delle scambievoli convenienze, e di altri
riguardi non meno rilevanti. Avrebbe il vicerè adoperato con troppo
precipizio ove indietreggiato avesse alla vista delle istruzioni date
dal senato ai conti Guicciardi e Castiglioni; ma la sua fidanza
nell'avvenire e nella benivoglienza dei Milanesi fu scemata d'assai.

Non tardò però guari a ricevere l'ultimo colpo. Le notizie del 20
d'aprile pervennero a Mantova. Grande e generale fu la costernazione
in quella città. I conti Guicciardi e Castiglioni si affrettarono a
pigliare il commiato dal vicerè e tornarono a Milano, ove furono
accolti come traditori per avere comunicato con lui. L'esercito
raunossi al grido: _Viva il principe Eugenio_! e i capi suoi accorsero
a recargli le più calde proteste di devozione dei loro soldati.
Supplicarono anzi acciò fosse loro concesso di muovere a Milano,
pigliandosi essi l'assunto di ridurre, senza spargimento di sangue, a
migliori sentimenti e a miglior senno la popolazione milanese.
Caldissime erano le loro istanze; procedeano da nobili cuori, devoti
alla gloria della patria, da animi semplici, ma retti, che nella
pratica dei pericoli avevano acquistato un senso squisito per
iscorgere subito i veri mezzi di salvezza.

Se il principe Eugenio fosse stato italiano, egli avrebbe potuto
aderire alle instanze dell'esercito; ma, straniero qual era, nessuno
sarebbesi mosso a credere che s'egli facea violenza al voler
nazionale, proponevasi tuttavia il miglior pro della nazione istessa;
nè quel che più monta, la sua stessa coscienza l'avrebbe ricisamente
assolto. No, il principe Eugenio non provava per l'Italia quel tale
sentimento sì forte e sì puro ad un tempo, che nel seguirne le
ispirazioni non debbasi mai temer di misfare; egli era privo di quella
infallibile guida. Che aveva egli in quella vece? Il suo interesse
particolare. Or chi potrà biasimarlo di non avere ascoltato
suggerimenti che egli stesso poteva attribuire ad un così ignobile
consigliero?

La condotta del vicerè in quel punto fu onorata per ogni verso. Fu
semplice, schietta, ricisa; ma fu terribile per gl'Italiani. «Non
voglio», diss'egli a tutti, a' suoi generali, ai suoi soldati, ai suoi
congiunti, alla consorte, ai nemici, «non voglio pormi per forza a
capo di una contrada che non mi desidera. L'Italia è già pur troppo da
commiserarsi; essa lo è da gran tempo, e sta per esserlo vieppiù; io
non debbo aggravare i suoi guai aggiugnendovi la guerra civile, e
tutti i flagelli che l'accompagnano. Io mi pensava potermi reggere
ancora dopo la caduta dell'imperatore, e ciò per la speranza di trarre
a salvezza la contrada che mi è stata affidata. Questa contrada
ributta il mio appoggio; e ciò basta. Me ne ritorno al mio
benefattore, al mio capo, al padre mio, a colui del quale io aveva
sempre desiderato di condividere il destino». Era il vicerè edotto, in
allora, del trattato di Fontainebleau, che assicurava a Napoleone uno
Stato fuori di Francia, vale a dire in Italia. Sordo ormai alle
instantissime suppliche di tutti coloro che faceano retto giudizio
della condizione dello Stato italiano, il principe Eugenio conchiuse
il 23 di aprile col maresciallo Bellegarde un'altra convenzione, per
la quale quest'ultimo entrava in possesso non solo della capitale, ma
e dei dipartimenti da cui per lo innanzi era stato escluso. Questa
convenzione, rimasta segreta fino al giorno 26, e sospettata soltanto
dalle truppe italiane, sparse fra esse la più angosciosa inquietudine.
Pensieri di ribellione covavano in tutti quegli animi, e parole di
minaccia uscivano dalle labbra di tutti i soldati, insieme con le
espressioni della più intiera devozione verso il principe Eugenio e
con le più calde suppliche acciò non partisse. Ma tutto era omai
indarno. La principessa Amalia, sgravatasi quindici giorni prima, era
venuta a raggiungere il principe Eugenio, suo marito, in Mantova, seco
portando la numerosa sua famiglia. La guardia regia recossi il 26 a
Milano, ov'era stata chiamata dalla provvisionale Reggenza. Il
principe Eugenio avea di già fatto rimettere, la mattina del giorno
stesso, al prefetto Vismara del dipartimento dell'Olona; lo scettro e
la corona d'Italia, che prima egli avea tolti seco, per tema che si
preziosi oggetti non cadessero in mano dei nemici. Alla sera del 26
l'ultima convenzione del vicerè e del maresciallo Bellegarde fu
pubblicata; e un reggimento austriaco entrò tosto nella città di
Mantova per pigliarne possesso. Alle quattro antimeridiane del
seguente giorno, 27 d'aprile, il principe Eugenio, la principessa
Amalia, i loro figliuoli, scesero lo scalone del palazzo, seguiti
soltanto da alcuni fidi servitori, ma aspettati alla porta dagli
ufficiali e dai soldati dell'esercito italiano, che li salutarono
piangendo, non senza rinnovellare ancora una volta le loro proposte,
le loro offerte, le loro preghiere. Il principe mostrossi forte
commosso, e disse poche parole; ma questa volta fu dalla commozione
impedito di proferirne di più. Dolsegli forse allora di avere sì tardi
cominciato a riguardare l'Italia come la sola contrada in cui potevano
avverarsi per lui splendidi destini.

La è cosa da notarsi che nè il principe Eugenio, nè il maresciallo
Bellegarde si diedero il minimo pensiero del novello governo
instituito in Milano, e dei tanti atti col quale sforzavasi questo
d'illustrare il suo avvenimento. Come era facile a prevedersi, nè
l'uno nè l'altro non faceano caso se non delle potestà costituite e
riconosciute per legali, se non per legittime. Due eranvene in Italia
a fronte l'una dell'altra; la potestà franco-itala e la potestà
austriaca. Dichiarandosi contro di quella, la contrada non faceva
altro che dichiarirsi a pro di questa, e a tal modo fecero ragione
delle cose la potestà trionfante non meno che quella decaduta. Quant'è
al governo rivoluzionario, che, non essendo sostenuto dall'esercito,
avea creduto di piantarsi di mezzo tra i due partiti nemici e farsi
riverire da entrambi, non ne fu fatto pur cenno nella novella
convenzione che dava l'Italia agli Austriaci. Solo questi fecero le
viste di riguardarlo come una congrega di buoni cittadini, solleciti
di scampare la patria loro dagli orrori dell'anarchia e di farla
passare, senz'agitazioni e trambusti, nelle mani dei suoi signori
legittimi. Si può inoltre supporre che, affrettandosi di consegnare
tutta la Lombardia agli Austriaci, il principe Eugenio realmente
avvisasse di preservarla in tal modo dalle sciagure d'una guerra
civile che facilmente poteva accendersi fra l'esercito e i cittadini
milanesi. Ma se questa fu sollecitudine del nostro meglio, fu
certamente sollecitudine funesta; perocchè per noi, che abbiamo
assaggiato i frutti ch'essa produsse, è ormai evidente che meglio
sarebbe stato l'incorrere nei più sanguinosi ravvolgimenti, e
immergerci in tutti gli orrori della guerra civile, anzichè aprir
l'ádito nelle nostre città a un solo dei soldati austriaci.

Quanto stupore dovette allora occupare gli animi degl'Italiani
sedicenti puri, che teneano in Milano la somma delle cose unitamente
con gli Austriaci mitigati e gli Austriaci puri, quando furono edotti
della convenzione conchiusa tra il vicerè e il maresciallo Bellegarde,
nella quale niun cenno faceasi di loro e dei fatti loro, e in
conseguenza della quale le truppe austriache marciavano alla vôlta
della capitale! Checchè ne sia, niun d'essi parve sgomentato; e quanto
a me, son disposto a credere che attribuirono la mossa delle truppe
austriache, non già alla convenzione conchiusa col principe Eugenio,
ma alla segreta missione dei conti Luigi Porro e Giovanni Serbelloni,
partitisi da Milano alla sera del 20 alla vôlta del quartiere generale
austriaco. A tal modo gli animi traviati trovano pur troppo
frequentemente degl'ingegnosi compensi per prolungare la durata delle
grate loro illusioni! Altronde, quando pure alcuni di coloro che
reggevano allora in Milano, non avessero data alla gita dei conti
Porro e Serbelloni maggior importanza di quella ch'essa avea,
l'appressarsi dei reggimenti austriaci poteva essere da loro spiegato
favorevolmente e conformemente ai sogni degl'Italiani. La deputazione
dei collegi elettorali era partita per a Parigi, e non alla vôlta del
quartiere generale austriaco. Qual meraviglia se il maresciallo
Bellegarde conducea le sue truppe verso la città che, sollevatasi
contro il nemico di lui, era rimasta senza forze militari in cui poter
fidare, senza protezione? Qual dubbio che il maresciallo e le sue
genti non si ritraessero sollecite e non isgombrassero senza indugio
la città, il giorno dopo il ritorno degli statuti fondamentali del
regno d'Italia e dell'atto di nomina del novello monarca? Chi ponga
mente che tutti i nemici del governo franco-italo non altrimenti
riguardavano la spedizione delle Potenze Alleate, che come una
crociata contro il dispotismo militare e a pro dei popoli, potrà farsi
per avventura capace di quell'acciecamento sì strano, ma del quale mi
fo ad arrecare le pruove.

L'esercito non era ancora rassegnato a sottomettersi. Uno de' suoi
capi, col quale mi sono abboccato in quel torno, diceami: «Siamo
avvezzi da sì lungo tempo a vederli (gli Austriaci) fuggire dinanzi a
noi, che non possiamo indurci ad accettarli per padroni». Aveva il
vicerè esortato gli ufficiali del suo esercito a ben ponderare le cose
prima di pigliare un partito; «perocchè», diceva egli loro, «se
ricusate di sottomettervi, ad onta della convenzione da me
sottoscritta, vi farete rei di ribellione militare, e vi esporrete ai
più gravi pericoli».

Ma ad onta di queste ammonizioni, la tentazione fu troppo forte pei
generali italiani ch'erano allora in Mantova. La fortezza era ben
munita di vettovaglie e di munizioni da guerra, in guisa da poter
reggere anche per un anno. Le truppe francesi, non ancora uscite
d'Italia e malcontente del destino loro apparecchiato in Francia,
offerivansi pronte a combattere di conserva coi generali italiani ed a
militare sotto i loro ordini. I generali Grenier e Serras ne aveano
fatta formale promessa. Parecchie piazze forti reggeansi tuttora a
fronte degli Austriaci; Murat non era lontano. Se l'esercito italiano
non conseguiva l'intento d'impedire agli Austriaci l'occupazione
definitiva della Lombardia, esso poteva almeno ottener patti migliori.
I generali Teodoro Lecchi, Palombini e Paolucci, e il segretario
Ignazio Prina partirono la notte del 23 da Mantova, e giunsero a
Milano il 24. Recaronsi tosto in casa del generale Pino, il quale si
alzava appunto da tavola quando gli venne annunziata la loro visita.
Parecchie persone erano allora in casa del generale, il quale,
chiamati i deputati di Mantova nella sala stessa ov'era raccolta la
brigata, abboccossi con loro alla presenza di tutti. Erano venuti quei
generali ad offrire al generale Pino, allora comandante di tutte le
truppe del regno, il comando, più rilevante certamente e più
onorifico, dell'esercito italiano raccolto in Mantova, che si
proponeva di far testa alla invasione austriaca. Dopo avergli
descritte le forze che avevano a disposizione e manifestate tutte le
loro speranze, i generali Lecchi, Paolucci e Palombini caldamente
esortarono il Pino di farsi egli pure a riparare lo Stato dalla
occupazione austriaca, e andavano infiammandosi nel dire,
all'avvenante che i pericoli della patria e la contentezza di
preservarnela si venivano rappresentando più fortemente alla commossa
fantasia. Ignorando il Pino l'obbietto della visita dei suoi colleghi,
ei gli aveva accolti col sorriso sulle labbra, e per prevenire in
certo qual modo le congratulazioni che si aspettava, erasi mosso
incontro ai tre generali con cera d'uomo contento, dicendo: «Ebbene!
che avete voi detto laggiù di quanto è qui accaduto? La cosa è stata
condotta assai bene; giacchè al postutto, voleavi una vittima: bastò
una sola, e l'elezione non fu cattiva». Ma il piglio aggraziato del
Pino mutossi bentosto quando il Lecchi ebbegli risposto che il conte
Prina era un valent'uomo, onestissimo e ragguardevolissimo, e che non
avea meritato per verun modo il funesto destino che lo aveva percosso.
Le proposte dei generali di Mantova finirono d'indispettire il Pino.
Non dava già egli più retta che con mente distratta alle loro istanze,
quando gli venne in mente doversi antivenire l'effetto che siffatti
ragionamenti potevano produrre sull'animo degli astanti. Perciò
interruppe le parole de' suoi colleghi, esclamando con isdegnosa
impazienza: _Non parliamo, non parliamo, cari amici, di queste cose;
eseguite la convenzione; abbiate piena ed intiera fiducia nelle
intenzioni degli Alleati, perocchè essi vogliono, siatene ben certi,
l'independenza italiana quanto e più di quello che sia da noi medesimi
desiderata_. Furono queste le parole dette dal Pino. All'udirle, il
generale Palombini s'istizzì; predisse al Pino il disprezzo che
concepirebbero di lui gli Austriaci, l'abbandono in cui ognuno lo
lascerebbe, lo scapito che ne soffrirebbe la sua riputazione: ma tutto
fu indarno. Non se n'offese nemmeno, il Pino: strinsesi nelle spalle e
continuò a replicare ch'era d'uopo scuotere il giogo de' vecchi
pregiudizi, porre dall'uno dei canti gl'ingiusti sospetti, riconoscere
i buoni intendimenti delle PP. AA., ec. Andaronsene i generali di
Mantova colla disperazione in cuore; ma, come dirò più sotto, non
abbandonarono sì presto i loro divisi.

Il giorno 26 di aprile entrava in Milano, seguìto da un polso di
truppe, il commissario imperiale Annibale Sommariva, e vi promulgava
il bando che seguita.

«Il commissario imperiale Annibale di Sommariva, ciambellano, capo
dell'ordine di Maria Teresa, generale, tenente maresciallo, e
colonnello proprietario d'un reggimento di corazzieri di S. M.
l'imperatore d'Austria, prende possesso in nome delle Alte Potenze
Alleate dei dipartimenti, distretti, città e luoghi tutti appartenenti
al regno d'Italia e che le truppe alleate non hanno ancora
conquistato;

»Esorta il popolo italiano a stare aspettando con calma e fiducia
quella più felice sorte che bentosto daranno all'Europa (mercè i
gloriosi fatti d'arme degli Augusti Sovrani Alleati) i preziosi
benefizî della pace.

»Conferma la Reggenza provvisionale di Milano, del pari che i pubblici
ufficiali che sono in carica presentemente e nella città suddetta e
negli altri luoghi summenzionati.

    »Milano, il 26 aprile 1814.

                                        »SOMMARIVA».

Tutto era adunque perduto. Il reame d'Italia non esisteva più, pel
fatto dello scioglimento del suo governo e dell'abdicazione del suo
principe. Dei due eserciti che contendevansi il possesso dell'Alta
Italia, l'uno, cioè l'esercito nazionale, non avea più capo che
volesse condurlo, nè parola sacra per rannodarlo. Gli Austriaci,
quegli eterni nemici di ogni libertà, quei giurati nemici della
italica independenza, occupavano tutta quanta la contrada,
confermavano od abolivano i magistrati stabiliti, e cominciavano a far
le viste di non addarsi dell'esistenza dei collegi elettorali, testè
tanto potenti, predisponendosi in tal guisa a dichiarirli aboliti; il
che avvenne di lì ad un mese.

Le illusioni non erano tuttavia distrutte peranco pienamente. Eravi
presso ai Sovrani alleati, raccolti allora in Parigi una deputazione
dei collegi elettorali, e da questa aspettavasi la salvezza
dell'Italia. Toccare ad essa, dicevasi, l'esporre i bisogni della
contrada, e il pattuire le condizioni della sottomissione ad un
novello governo. Non si poneva mente che sgraziatamente il paese erasi
di già sottomesso, e che non v'era più cosa da offrire in iscambio
delle instituzioni e della indipendenza richiesta.

I deputati dei collegi a Parigi non tralasciarono di affaccendarsi.
Fecero visite agli ambasciatori, ai ministri; le loro proposte non
erano dissennate; i princìpi che invocavano erano sacri certamente.
Fuvvi uno di quei ministri (quello di Prussia, se non erro) il quale
mostrossi premuroso per loro, ed abboccossi più volte con uno di essi,
il conte Alberto Litta, uomo di grande ingegno e di squisitissimo
garbo. «Io vorrei pure aiutarvi», diceva un giorno quel ministro al
Litta, «e parecchi de' miei colleghi vorrebbero essi pure assicurare
alla bella vostra contrada una certa quale indipendenza. Ma eccovi
tutto il nodo della faccenda: potete voi tenere in arme, per poche
settimane ancora, trenta o che mila uomini? Con questo puntello è
facile che ottenghiate l'intento; ma senza di esso, non pensateci
nemmeno».

Mentre che siffatti discorsi faceansi in Parigi, i soldati Francesi
valicavano a rilento, coll'arme al braccio, le Alpi, col cuore
contristato e sgomentato, e nell'istesso mentre i generali italiani
ch'erano venuti ad offrire il comando dell'esercito al generale Pino,
a patto ch'ei si chiuderebbe con loro nella fortezza di Mantova e ne
serrasse le porte in faccia agli Austriaci, ritornavansene ributtati
disdegnosamente da quel generale, che gli aveva esortati a confidare
in tutto e per tutto nella generosità degli Alleati. Ahi! ch'io non so
se la dolorosa istoria dei nostri errori gioverà a farci far senno in
avvenire!

La Reggenza provvisionale proseguì per alcun tempo ancora ad
esercitare gli uffici suoi, adempiendoli nel modo che ci facciamo a
narrare. Nel 27 di aprile del 1814 promulgò essa un bando al popolo
del regno d'Italia, nei termini che seguitano. Trattasi di un
documento autentico, poichè venne inserito nel _Bullettino delle
leggi_, ond'io credo prezzo dell'opera il riferirlo.

«Gli eserciti delle Alte Potenze alleate entrano ora in questa parte
del territorio italiano ch'essi non avevano ancora occupata. Queste
Alte Potenze vogliono il buono stato e la felicità della nazione.
Italiani! voi avete dato saggio di nobiltà di carattere, e il
sentimento di patria è in voi sì potente, che non lascia campo allo
spirito di parte. Gl'interessi privati sono al tutto postergati da
ciascuno di voi; la brama della quiete e della tranquillità, il
desiderio d'avere un governo savio ed indipendente sono scolpiti nel
cuor di tutti; nè havvi un solo italiano che non pruovi il bisogno di
un novello ordine di cose. Le Alte Potenze Alleate non hanno impugnate
le armi se non pel massimo pro dei popoli, nè alcuno combattè mai per
l'impulso di princìpi più generosi. Saranno questi princìpi tramandati
alla tarda posterità dalla storia, la quale registrerà fra' nomi
immortali quelli dei Sovrani oggidì regnanti. Sovvengavi, o Italiani,
di queste benefiche sovrane intenzioni; accogliete come vostri veri
liberatori i soldati che hanno esposto le vite per la vostra salvezza;
accoglieteli con l'affettuosa ospitalità loro dovuta. Aprite loro le
vostre domestiche mura, confidando in tutto e per tutto nelle sagge
disposizioni che saranno date dalla Municipalità. Fate che i trasporti
dell'universale letizia sieno e vivi e dignitosi e tranquilli ad un
tempo, e non permettete che cosa alcuna venga ad intorbidare questa
calma generale che le autorità civili, militari e religiose a sì grave
stento hanno ristabilita.

»La Reggenza provvisionale di governo, fidente nella cognizione che
possiede del carattere italiano, e assicurata delle intenzioni dei
vostri liberatori, vi avverte che le loro truppe entreranno domani
nella capitale, e che il debito e le circostanze portano che alloggi
privati sieno posti a disposizione degli ufficiali. Ella è inoltre
persuasa che la riconoscente accoglienza della capitale sarà ottimo
esempio per tutto il regno.

  »Milano, 27 aprile 1814.

  »VERRI, presidente,--Giorgio GIULINI,--Giberto
  BORROMEO,--Giacomo MELLERIO,--PINO, generale
  di divisione,--Giovanni BAZZETTA.

                                   »S.-G. STRIGELLI».

Il tempo che trascorse da questo giorno veramente nefasto e il 12 del
seguente mese di giugno fu speso dalla Reggenza ad ampliare il dritto
di caccia, a sminuire alcune imposte, e a rimuovere il ministro della
guerra generale Fontanelli, per surrogargli il generale Bianchi
d'Adda, quel desso che avea ricusato il 20 di aprile al De Capitani le
truppe da questi richieste per frenare i tumulti.

In questa giugneva in Milano il maresciallo conte di Bellegarde; il
quale promulgò il 25 di maggio l'editto imperiale che lo costituiva
commissario plenipotenziario per le province del regno d'Italia, «ora
distrutto, e già appartenenti alla Lombardia austriaca», compresovi lo
Stato di Mantova, e i dipartimenti situati sulla riva sinistra del Po.
Confermava il Bellegarde la Reggenza provvisionale nell'ufficio,
arrogandosene la presidenza; e dichiarava disciolti il Senato, il
Consiglio di Stato e i collegi elettorali.

Finalmente, il giorno 12 di giugno del 1814, la popolazione milanese,
ridestata dai pubblici preconi, che vendevano gli esemplari di un
bando novello, vi lesse quanto seguita:

«Noi, Enrico conte di Bellegarde, ciambellano, consigliere, ec., ec.,
ec., ec.

»La pace conchiusa in Parigi il 30 del prossimo passato maggio ha
stabilito sopra sicure e salde fondamenta la tranquillità e i destini
dell'Europa.

»Fu anche per essa determinata la sorte di questa contrada.

»Popoli della Lombardia, degli Stati di Mantova, di Brescia, di
Bergamo e di Crema, una sorte felice vi è destinata; le vostre
province sono diffinitivamente aggregate all'impero d'Austria.

»Voi rimarrete tutti riuniti ed egualmente protetti sotto lo scettro
dell'augustissimo imperatore e re Francesco I, padre adorato de' suoi
sudditi, sovrano desideratissimo degli Stati che godono della felicità
di appartenergli.

»Dopo avere compiuta con la gloria dell'armi la massima delle imprese,
egli si reca in mezzo a' suoi sudditi, a' suoi popoli, alla sua
capitale, ove la prima sua cura sarà il dare alle vostre province una
forma di governo soddisfacente e durevole, ed un ordinamento acconcio
ad assicurare la futura vostra felicità.

»Noi ci affrettiamo a far conoscere ai popoli delle suddette province
le graziose intenzioni di S. M., e siamo convinti che gli animi vostri
saranno pieni di gioia nel contemplare un'epoca felice del pari che
memorabile, e che la vostra riconoscenza trasmetterà alle rimote
generazioni una pruova indelebile della vostra devozione e della
vostra fedeltà.

  »Milano, 12 giugno 1814.

                                   »BELLEGARDE».

Io torno qui a dire, perocchè il mio racconto è, a mio avviso, molto
inverosimile, io torno qui a dire che trascrivo i documenti ufficiali.
Ma non ho ancora finito di riportare i monumenti del nostro scorno.
Debbo altresì riferire il decreto pubblicato il 13 di giugno dalla
Reggenza provvisionale, che era concepito nei seguenti termini:

«Veduto il bando d'ieri, che dichiara questa contrada definitivamente
assoggettata al felice e paterno reggimento di S. M. l'augustissimo
imperatore Francesco I, tutti gli emblemi, ec., ec. del governo
cessato, sono soppressi, e gli emblemi, ec., ec., dell'impero
d'Austria sono loro surrogati.

»La coccarda introdotta dal Consiglio Comunale di Milano e appruovata
dalla Reggenza provvisionale in un tempo che poteva giovare, è
interdetta.

»Negli atti, ec., in capo ai quali le parole: _Durante la Reggenza
provvisionale_ erano inscritte dal 22 d'aprile in poi, s'iscriverà
quind'innanzi l'anno del regno di S. M. l'imperatore e re Francesco
I».

Seguitano poi altre determinazioni della medesima fatta.

Che era egli dunque diventato quel regno italiano, ricco di begli
ordini, independente di fatto e di diritto, sottoposto ad un principe
che non avrebbe a render conto del suo operato ad altri che alla
nazione, e in cui le tre potestà, legislativa, esecutiva e giudiziaria
sarebbero l'una dall'altra ben separate, e l'independenza dei pubblici
ufficiali posta fuor d'ogni dubbio? Che era dunque diventato quel
sogno di animi sconsigliati? Qual esito avevano adunque avuto quelle
benevole disposizioni delle PP. AA., di cui sarebbe stato delitto
diffidare, quella tenera sollecitudine con la quale tutti quei
potentati, ed in ispezieltà l'Austria, si erano esposti a mille
pericoli coll'unico intento di assicurare la prosperità, la pace, la
libertà e l'independenza di tutta Europa, e in particolare
dell'Italia? E che fecero essi quei traviati che aveano tratta a
perdizione la loro patria quando si vide chiara la fraude ond'erano
stati ludibrio? Si scagliarono essi bell'e vivi nell'abisso dalle mani
loro scavato, per ricolmarlo? Protestarono essi coll'armi in pugno?
Protestarono essi almeno con nobili parole? Umiliaronsi essi,
riconoscendo il funesto loro errore e chiedendone perdono a Dio e agli
uomini? Vestirono essi abiti di corrotto? Coprironsi il capo e il
volto di cenere? Mainò. Accettarono rassegnati il flagello che aveano
tirato addosso alla patria loro, e studiaronsi di farlo volgere a
proprio pro. Si dichiararono paghi e contenti, resero grazie
all'imperatore d'Austria, lo servirono, accorsero alla corte, e taluni
anzi in assisa di ciambellano.

Non è ella, per Dio, troppa bonarietà il supporre che siffatta gente
si trovasse delusa?

Io parlo qui della maggior parte. Ebbevene alcuni che, delusi davvero
questa volta, tentarono in processo di tempo di sottrarre la contrada
natia al giogo cui erano concorsi a ribadirle sul collo; ebbevene di
quelli che posero a repentaglio per questo fine, l'avere, la libertà,
e perfino la vita. Pagarono questi il ricatto delle colpe dell'età
prima, e l'Italia, spettatrice dei loro patimenti e della loro
espiazione, gli ha generosamente assolti.

Io farò più sotto novella menzione di essi.




PARTE SECONDA

La prima parte del cómpito ch'io mi sono imposto è terminata; e per
quanto essa siami stata penosa, ancor più lo sarà quella che mi rimane
a tessere. Io ho dato a conoscere quanto irrequieto e turbolento fosse
lo spirito dell'aristocrazia milanese, e a quanti diversi e
sconsigliati progetti esso la traesse; ho mostrato come risoluti ed
anzichenò feroci fossero gli abitatori del contado lombardo, e come,
chiamati ad incarnare i disegni dell'aristocrazia, vi adoperassero con
brutale energia. Sono alieno a trafatto dal far plauso allo spirito e
ai fatti di quel tempo; e di fatti ho deplorato abbastanza nel corso
della mia narrazione il funesto acciecamento di cui sembravano tutte
colpite le diverse fazioni che brulicavano allora in Milano. Ma pure,
se la Lombardia procedeva allora da cieca, non era essa tuttavia
immobile; se tristi affetti bollivano nei cuori, non vi si annidava
almeno la stupida indifferenza; se i membri dell'aristocrazia si
lusingavano con la speranza vana di troppo splendidi destini,
sentivano almeno la voce dell'ambizione; se lo spirito nazionale
pareva affetto da demenza, il male derivava tuttavia da soverchio,
anzichè da difetto di vitalità. Ora, per quale politico processo
avvenne egli mai che quel soverchio di vitalità, quei sensi ambiziosi,
quelle triste e terribili passioni, quello spirito di vertigine e di
turbolenza si sieno spenti così pienamente, che il popolo lombardo è
oramai non meno straniero ed indifferente ad ogni pensiero di
progresso, ad ogni diviso di mutazione, di quello ch'ei sarebbe se
fosse vissuto rinchiuso, dal principio dei secoli, in un'isola ignota
al rimanente del mondo?

Questa trasformazione sì rapida, poichè operossi nello spazio di
trent'anni, questo trapasso dalla vita alla morte è opera della
polizia austriaca, è effetto de' suoi provvedimenti, intesi a
convincere i Lombardi: 1.° che il più segreto pensiero di ognuno di
essi le è conto bentosto; 2.° che il menomo pensiero liberale, il
menomo desiderio di libertà, e qualsivoglia giudizio emesso intorno
agli atti del governo o dei membri di quello, costituisce un reato,
alla pena del quale dee soggiacere tosto o tardi il colpevole; 3.° che
ogni sentimento che non vada a versi del direttore della polizia, è
parimenti un reato; 4.° che non v'è cosa al mondo che possa smuovere
il governo austriaco, nè indurlo a concedere ai suoi sudditi riforme,
ordini novelli, ecc.

Uom si rappresenti un popolo convinto appieno della verità di siffatti
aforismi, e poi faccia ragione del grado di energia onde possa essere
capace un tale popolo; ed egli avrà un adequato concetto
dell'oppressione dei Lombardi. Domandasi ora il come sia venuto fatto
all'Austria di inculcare siffatte massime negli animi del popolo
italiano? Eccoci a chiarire alquanto un tale subbietto colla breve
sposizione dei tentativi di affrancamento fatti dai Lombardi nei
trent'anni ultimi scorsi, e dei provvedimenti repressivi mercè dei
quali tutti quei tentativi furono sventati.

Ho di già raccontato il come l'Austria prendesse possesso della
Lombardia; ho riferito il bando col quale i Milanesi furono edotti che
il già regno d'Italia non era più altro che una provincia dell'impero
d'Austria. Ho detto che nissuno fece protesta in contrario, che i
collegi elettorali cessarono le loro assemblee, e che la Reggenza
provvisionale, in cui presiedea il maresciallo Bellegarde, continuò a
porre la sua firma in calce ai decreti fatti da quel commissario
plenipotenziario.

Recavano quei decreti, per la massima parte, un'impronta che allora
poteasi non avvertire, ma ebbe in appresso una precisa spiegazione.

Il regno d'Italia possedeva in realtà un governo completo, il cui
capo, residente in Parigi, ma imperante in Italia nella qualità di re
d'Italia, e non già d'imperatore dei Francesi, deferiva l'esercizio
della sua potestà ad un vicerè. Eranvi in Milano, cioè nella capitale
di quel reame, un senato, un Corpo legislativo e consultivo, un
Consiglio di Stato ordinato a foggia del Consiglio di Stato di
Francia, una corte dei conti, un ministro della guerra, un ministro
delle finanze, un ministro dell'erario, un ministro delle cose
interne, un altro degli affari stranieri, ecc., ecc. Eravi una
direzione generale della polizia e una prefettura di polizia; e niuno
di questi collegi od uffiziali dipendeva dai collegi od ufficiali di
simil fatta stabiliti in Parigi. Il regno d'Italia stava in somma da
sè; e se i suoi interessi politici erano sempre ed ingiustamente fatti
dipendere da quelli della politica francese, non v'era tuttavia
capitolo costitutivo e fondamentale degli statuti nazionali che
legittimasse quella dependenza. E in fatti il legame che, sotto
l'Impero, avvinceva l'Italia alla Francia, o per me' dire, la catena
per cui quella era strascinata dietro questa, potea venire infranta
senza che la costituzione dei due Stati avesse perciò da subire alcuna
trasformazione.

Non intendeva già l'Austria a fare che le sue relazioni con l'Italia
fossero di tal maniera. Tutt'altro proponevasi essa che di creare in
Italia un reame più o meno independente, e di dargli solo quel tanto
d'independenza che non potesse nuocere all'Austria istessa. Voleva
dall'un canto annichilire ogni esistenza propria all'Italia, e
dall'altro curvarla sotto il giogo senza farsi mormorare. Un decreto
della Reggenza provvisionale, in cui presedeva sempre il maresciallo
Bellegarde, dato il 27 luglio 1814, abolì la carica di ministro della
giustizia, lasciando sussistere la commissione legale, ed avocando
alla Reggenza stessa una gran parte degli uffizi di quel ministro. Un
altro decreto dello stesso giorno abolì la carica di ministro
dell'interno, surrogando pure al medesimo in molti casi l'istessa
Reggenza. Così pur fecesi per le cariche del ministro delle finanze e
di quello del culto. Due giorni di poi venne la volta della corte dei
conti e del ministro dell'erario. Alla fine il giorno 16 d'agosto fu
soppressa la carica di ministro della guerra e della marineria, e
creata in quella vece una commissione straordinaria per terminare le
rilevanti operazioni che rimaneano pendenti in quel ministerio. Ma
essendo poi stata disciolta il 20 d'ottobre successivo anche questa
commissione, gli uffici di essa devolsersi al comandante militare
della piazza, il quale era un ufficiale austriaco ed anzi viennese.
Quanto è alla commissione legale, essa non rimase lungamente in
ufficio, ed abdicò il 14 dicembre dell'anno stesso nelle mani di un
Ufficio fiscale, composto d'un procuratore regio, di cinque avvocati
del fisco, d'un assistente, d'un protocollista, d'un registratore,
d'uno speditore e di un commesso. Il quale Ufficio, di pochissimo
rilievo, come apparisce per la qualità de' suoi membri, era esso pure
meramente provvisionale.

È fatto degno di essere avvertito, che la Reggenza provvisionale
veniva ad eredare essa stessa quasi tutte le facoltà ed uffizi
ch'erano assegnati in addietro ai ministri e agli altri corpi dello
Stato aboliti dal commissario plenipotenziario; e può ben darsi che i
membri della Reggenza e il partito austriaco mitigato non
risguardassero altrimenti una tale arrota d'autorità, spontaneamente
conferita ad un corpo che in origine era stato eletto popolarmente,
che come un segno di ossequio a quel principio dell'elezione, e come
un atto di condescendenza inverso alla Lombardia ed a' suoi
rappresentanti. Ma tale non era certamente il divisamento del
commissario plenipotenziario e del suo governo. La Reggenza essendo
essa pure provvisionale, non potevano essere intese a pro di essa le
accennate spogliazioni, ma bensì a pro di quella autorità che doveva
poi eredare definitivamente le attribuzioni tutte della Reggenza
medesima. La quale autorità era poi, come vedremo a suo tempo,
l'autorità centrale, il gabinetto di S. M. l'imperatore d'Austria, il
governo stabilito in Vienna, il quale regola le cose delle sue
province lombarde.

La tendenza minuziosamente oppressiva, che è uno de' principali tratti
del carattere della politica austriaca, chiarivasi fin d'allora. La
società segreta dei Liberi-Muratori, ed altre società segrete furono
espressamente proibite con un decreto del 26 agosto 1814, e comminata
a' rei del delitto di associazione la pena della prigionia, per uno
spazio di tempo non maggiore di tre anni. Un altro decreto del 25
d'ottobre prescrivea severe pene contro i disertori, e rammentava a
tutti _i cittadini dabbene_ l'obbligo che loro correva non solo di
negare ogni soccorso ai disertori, ai coscritti contumaci o
refrattari, ecc., ma anche di denunciarli ai magistrati, del pari che
i loro ricettatori o fautori. Ben presto dovea venire in pieno fiore
il sistema dello spionaggio e delle delazioni.

Intenti a ristabilire in tutta l'Europa l'antico ordine di cose,
aveano gli Austriaci pochissime truppe da porre all'opera in
Lombardia. Poche migliaia di soldati erano distribuiti in tutta l'Alta
Italia, e chiusi nelle fortezze ond'è coperta la contrada. Milano era
perciò privo quasi di presidio austriaco; e intanto l'esercito
italiano, all'un di presso numeroso egualmente, era tuttora in armi.
Riunito nel paese compreso tra Mantova e Milano, esso ubbidiva ancora
a quegli stessi capitani che tante volte lo aveano guidato alla
vittoria contro gli Austriaci. Non richiedeasi di più per indurre i
generali italiani a rinfrescare il divisamento concepito alcuni mesi
prima, e abbandonato in allora per l'opposizione del generale Pino. Il
generale Teodoro Lecchi scrisse al fratello Giuseppe, che stava allora
al soldo del re di Napoli, esortandolo a chiedere l'aiuto di quei re
pel caso che l'esercito italico insorgesse contro gli Austriaci.
Soddisfacentissimo fu il riscontro, perocchè dava formale promessa che
il re di Napoli accorrerebbe prontamente in soccorso dell'esercito
insorto.

Fu allora ordita una congiura militare, a cui accederono: i generali
Fontanelli (già ministro della guerra), Lecchi Teodoro, Bellotti
Gaspare e Demeester, i colonnelli Moretti, Olini, Varese, Pavoni e
Gasparinetti, il comandante Cavedoni, l'aiutante maggiore della
guardia civica Lattuada, il caposquadrone Ragani, l'ispettore alle
rassegne Brunetti, il celebre Rasori, Marchal, oriundo francese, e
molti altri ancora, cui troppo lungo sarebbe l'enumerare partitamente.
Divisavasi di suonare in una data notte le campane a stormo; al qual
segnale i soldati italiani ch'erano in Milano doveano riunirsi tutti
in arme, e prima che gli Austriaci fossero risensati dallo stupore in
cui quel suono a stormo gli avrebbe immersi, impadronirsi di loro,
come pure dei principali personaggi in carica, o vivi o morti. Il
generale Fontanelli doveva indirizzare questa mossa, e proclamar
poscia un governo italiano. I varii corpi italiani, acquartierati
lungo la via da Milano a Mantova, dovevano accorrere in aiuto del
Fontanelli. La città, o almeno la fortezza di Mantova non potea
reggere col debole presidio che vi stava, contro l'esercito italiano.
Murat promettea d'accorrere sollecito. Napoleone era nell'isola
d'Elba. Le congiunture erano assai propizie; e nel caso pure che la
fortuna non fosse del tutto favorevole all'armi italiane, rimaneva
aperta a queste la via per ritirarsi in Toscana, e il modo di venire a
patti e per l'esercito e per la patria con gli Austriaci. Ogni cosa
era apparecchiata; solo rimaneva da prefiggersi il giorno. L'ispettore
Brunetti recossi alla villa del generale Fontanelli, e, avvertendolo
esser pronta ogni cosa per l'esecuzione, lo richiese a dare gli ordini
opportuni. Era il Fontanelli un militare valoroso ed onoratissimo; ma
non si dovea già allora dar dentro ad un battaglione nemico o superare
all'assalto un ridotto. Sintantochè i progetti dei congiurati gli
erano apparsi come destinati ad essere recati in atto in un lontano
avvenire, aveali egli riguardati come una pugna da ingaggiarsi, od una
incamiciata da tentarsi. Ma giunto l'istante di operare, la cosa mutò
per lui d'aspetto. Quella segretezza con cui si doveano condurre le
cose, gliele vestiva di misteriosa e tremenda apparenza. Pensava egli
che gli Austriaci non avrebbero certamente tutti fatto contrasto
coll'armi, e con raccapriccio investigava il come si avrebbe a
trattare i feriti, o quelli che di buon grado si arrendessero. Era
pure preoccupato dal pensiero di quanto si dovea fare dopo occupata la
contrada. Egli era stato un lungo tempo ministro, ma ricevea allora
dall'alto gli ordini che tramandava al di sotto. Ormai doveva
assumersi il carico delle più gravi risoluzioni, e, caso che la
fortuna gli fosse contraria, non sapea qual destino avesse ad
incogliere e lui e gli amici. Non era già minacciato, come sul campo
di battaglia, da una palla di cannone, ma da un processo, dal carcere
da una condanna ignominiosa, lo scorno della quale ricadrebbe sopra i
suoi figli. Affacciandosegli affollate alla mente tutte queste
considerazioni, egli era talmente agitato che, appressatosi al
Brunetti per pigliare nella tabacchiera di questi una presa di
tabacco, fu dal Brunetti notato il tremito convulsivo della sua mano.
Un uomo in tale stato non si pone a capo di un insorgimento, e ben gli
sta, chè, volendo farsi indirizzatore, trarrebbe gli altri a
perdizione. Fontanelli pertanto si schermì, e vane furono tutte le
instanze del Brunetti.

Ritornatosene questi dai congiurati, e ragguagliatili del rifiuto del
Fontanelli, la costernazione si sparse fra loro. Proposero alcuni di
sostituire al Fontanelli il generale Teodoro Lecchi, ma questi, mosso
per avventura da soverchia modestia, opponeva, non essere il suo nome
splendido abbastanza per dare splendore ad una intrapresa di tal
fatta; la mitezza ben nota dell'indole sua farlo altronde male
acconcio a indirizzare una mossa della fatta di quella che si dovea
tentare in Milano, e in cui non si doveva indietreggiare in faccia
alla necessità di sbrigarsi ad ogni costo del presidio austriaco; non
essere in Milano i reggimenti dei quali potea disporre; doversi lui
recare a pigliarli per condurli a quella vôlta quando la mossa fosse
stata operata. Le ragioni allegate dal Lecchi per ischermirsi
dall'onore di dare il primo e più tremendo colpo agli Austriaci,
furono poi anche poste innanzi alla vôlta loro dagli altri congiurati.
Non potendo invero tentarsi una mossa militare di tanto rilievo senza
un capo ben noto, si riconobbe con dolore doversi per allora deporre
il pensiero e le speranze. Separaronsi i generali con gli occhi
lagrimosi e il cuore angosciato, non osando nemmeno proporsi di
differire la cosa ad altra occasione, che non erano sicuri di saper
afferrare.

Progetti sì presto abbandonati, macchinazioni rimaste affatto
ineseguite impacciavano il maresciallo Bellegarde. Il pericolo era
passato, e per impedirne il ritorno, il 18 novembre fu dato ai capi
dei reggimenti italiani l'ordine di recarsi in Alemagna, ed eseguito
il 21. Ma la brama austriaca di vendetta non era appagata, e sì dovea
venir fatta paga; ed ecco il come il maresciallo Bellegarde avvisossi
di conseguire l'intento:

Savoiardo di nascita, il Bellegarde aveva ancora in patria dei
congiunti poveri e oscuri, i quali, chiusi nelle cupe valli dell'Alpi,
s'affidavano nel cugino per trovar mezzo di uscirne. Uno di questi
congiunti era noto al maresciallo per la sua valenzia nell'arte
degl'intrighi e della menzogna, e a lui si volse egli per tendere ai
liberali italiani un agguato. Partì costui dietro la chiamata del
cugino da Ciamberì nella diligenza per a Milano; ma non appena fu
lungi dai luoghi in cui era troppo conosciuto, spacciossi per vegnente
da Parigi, e assunse il nome di visconte di Saint-Aignan, dicendo di
appartenere alla nobile famiglia di tal nome, la quale nel servire
all'imperatore avea tenuto di servire alla Francia, e di buon grado
erasi allora rappattumata coi discendenti degli antichi suoi re. Per
mala ventura, uno de' compagni di viaggio di questo impostore fu il
Marchal, altro de' complici della congiura militare testè abbandonata;
presso il quale l'impostore, ufficioso ed entrante, come sogliono
essere gli uomini di tal fatta, s'insinuò ben presto, e venne con lui
in tanta intrinsechezza, che non durò stento a conoscerne le opinioni
politiche, e i sensi ch'esso nodriva verso il governo austriaco.
Giunto a Milano e venuto in casa del Marchal, il visconte parve di
repente risoluto ad aprirsi a lui. Gli confessò che il re di Francia
Luigi XVIII, il reggente d'Inghilterra, e specialissimamente poi il
duca di Angulêmme l'aveano spedito a Milano per iscandagliare le
disposizioni della popolazione. Il re Luigi, il reggente d'Inghilterra
e il duca suddetto non poteano sopportare in pace che questa bella
contrada, stata unita per tanto tempo alla Francia, ne fosse ora
staccata, non già per godere della propria independenza, ma per subire
un giogo straniero. Angosciati erano i loro cuori da un tale
spettacolo, ond'è che avevano concepito il pensiero di infrangere le
catene di cui era l'Italia gravata. Ora, l'Italia era essa disposta ad
accogliere le generose proposte? Era essa impaziente dell'oppressione
austriaca? Era essa parata a far qualche sforzo per conseguire
l'intento? ad esporsi a qualche pericolo? a tentare alcuna mossa? Ciò
desideravasi conoscere.

Io ho già riferito più tristi esempi della credulità italiana, e se
invece di ristrignermi a raccontare i fatti avvenuti dopo il 1814
avessi rivangate le cose accadute fin dal primo ingresso in Lombardia
degli eserciti repubblicani, ne avrei riportato un numero assai
maggiore. Ed ecco una novella congiuntura in cui ebbe quella credulità
i più funesti effetti. Al Marchal parve quella una occasione
favorevolissima per ravviare le già dismesse fila della congiura. Il
medico Rasori andava cotidianamente in casa del Marchal, la cui
consorte era ammalata, e il Marchal propose subito al visconte di
parlare al Rasori. La proposta essendo stata alacremente accolta, ecco
che il falso Saint-Aignan e il Rasori si trovarono insieme. Ricominciò
il Savoiardo la patetica sua sposizione del rammarico ond'erano
crucciati Luigi XVIII, il reggente e il duca d'Angulemme. Trasse fuori
lettere e mandati, da cui egli appariva un inviato plenipotenziario
dei re di Francia e d'Inghilterra presso i liberali italiani.
Raccomandando a quei due la massima segretezza, disse loro essere
necessaria dal canto loro e dei loro amici un'intiera fiducia per
condurre a buon fine i loro disegni. Lieti di vedersi inopinatamente
aperta una via novella nello stesso mentre che erasi chiusa quella per
la quale speravano uscir di servaggio, il Marchal e il Rasori
approvarono checchè loro disse il visconte, assicurandolo che non si
attraverserebbero con indegni sospetti ad una sì nobile e sì grande
intrapresa. Il Rasori nell'accommiatarsi pregò il visconte di recarsi
da lui il 23 di novembre per imparare a conoscervi alcuni dei
principali congiurati, ed indettarsi con loro.

Il visconte e il Marchal recaronsi di fatti il dì prefisso in casa del
Rasori, che stava aspettandoli con l'avvocato Lattuada e il colonnello
Gasparinetti. Entrato il visconte, presentollo il Rasori a' suoi
amici, dicendo: «Eccovi, signori, il signor visconte di Saint-Aignan,
di cui mi fo io mallevadore»; e poi rivoltosi al visconte, gli disse:
«Eccovi, o signore, i signori Lattuada e Gasparinetti, di cui mi fo
parimenti mallevadore». Si pigliò tosto a ragionare, gl'interrotti
progetti furono riposti in campo, i nomi dei congiurati passati a
rassegna, novelli disegni discussati. Non ne farò minuto racconto,
perocchè niuno di questi novelli disegni fu seriamente stabilito.
Troppo acceso era il desiderio dell'insorgimento nei liberali
italiani; laonde non era possibile che ne investigassero profondamente
i mezzi, le speranze e i pericoli. Quello che si fermò, egli era di
ristaurare ad ogni costo il passato, di cancellare dalla storia
italiana i due mesi ultimi scorsi, di tentarlo almeno, di non
trascurare perciò veruna occasione, e di non badare ai pericoli. Avea
il Lattuada portato le varie minute di costituzione fra le quali tra'
congiurati militari non era ancora stata fatta l'elezione; ed a
speciale richiesta del visconte si assunse l'incarico di compilare
colla scorta di quei diversi progetti una costituzione. Il colonnello
Gasparinetti promise di stendere un bando per l'esercito, e il Rasori
un manifesto al popolo. Il Marchal dovea incontanente recarsi dal re
di Napoli per assicurarsi della cooperazione di lui; e il Rasori
partire alla vôlta di Douvres per porre sotto la protezione del
Reggente il novello Stato italiano; dopo del che, reduce in Francia,
otterrebbe, volendo colà accasarsi, giusta le promesse del
Saint-Aignan, un'onorata e lucrosa carica. Il visconte poi dovea far
pagare al Lattuada per mezzo d'un banchiere di Lugano un milione di
franchi, destinato a pagare la diserzione che facea di mestieri nei
reggimenti italiani partiti alla vôlta dell'Austria. Indettatisi in
questi termini, i quattro congiurati si separarono promettendo di
riunirsi di nuovo il 26 di novembre, e di recare al convegno un
progetto definitivo di costituzione, un bando all'esercito e un
manifesto al popolo. Furono tutti fedeli alla promessa nel giorno
prefisso; ma l'impostore, che giunse per l'ultimo, entrò trepidante e
smanioso nella sala della conferenza, dicendo ch'era stato seguito da
emissari di polizia, che aveane veduti parecchi cammin facendo, ed
eragli forse venuto fatto di sottrarsi alla vista loro coll'allungare
il passo; ma che in tale condizione di cose era necessario deliberar
prontamente e subito separarsi. Facea l'impostore egregiamente la sua
parte. Sembrava sbigottito e sdegnato ad un tempo, volgeasi
bruscamente di quando in quando per vedere se non aveva alcuno dietro,
e coll'occhio ardente, col volto acceso, parlava ad alta voce,
gestiva, si dimenava. Trasse anzi di tasca una pistola da due colpi,
cui disse carica, e depostala sul tavolino, presso il quale i
congiurati, rimasi a tale atto interdetti, erano raccolti, esclamò:
«Vengano, vengano questi bricconi, questi sciaurati, e se alcuno fa
mostra di pormi le mani addosso, avrà a che fare, per Dio! con la mia
pistola». Acchetatosi poscia alquanto, pregò gli amici di entrar
presto in materia. Avevano i signori Lattuada, Rasori e Gasparinetti
deposto sul tavolino le carte che arrecavano e ch'erano state
dall'impostore bene adocchiate. Non appena le ebbe egli prese in mano
e cominciatane la lettura, che l'aia della figliuola del Rasori entrò
a furia nella sala e avvertì il padrone che la strada era piena di
gente, e la casa accerchiata da agenti della polizia e soldati. A
questa notizia, il visconte è côlto da un nuovo accesso di furore;
biastemmia, si frega il fronte colle mani, si dimena proferendo parole
interrotte; e approfittando dello stupore che a bella posta destava
nelle sue vittime, s'avventa anzi tutto sopra la sua pistola, poi
sopra la minuta di costituzione, il bando e il manifesto, e gridando
voler andare a rompere il cranio a quegli sfacciati bricconi, non li
temer punto, ec., balza fuori rapidamente dalla sala e dalla casa,
lasciando i signori Rasori, Lattuada, Gasparinetti e Marchal più
inquieti di quella gran furia e delle conseguenze che aver potea per
chi vi si era dato in preda, che non pensosi di sè stessi.

Ov'erasene egli andato l'impostore? Chi lo avesse seguito, avrebbelo
visto sguizzare in mezzo agli agenti della polizia, parlare a bassa
voce coi principali di loro, ricevere graziosamente le loro
congratulazioni, e poi trottare sollecito alla casa del suo congiunto
il maresciallo Bellegarde, per annunziargli l'esito felice della sua
frode. Volendo finir presto di parlar di costui, licenzierommi a
romper l'ordine cronologico per riferire quanto gli accadde molt'anni
di poi. Reduce in Francia, passeggiava un giorno il Marchal sotto i
portici del Palazzo Reale, quando l'aspetto d'un uomo che camminava
pochi passi stante, ridestò in lui repentinamente angosciose memorie.
In pochi momenti potè il Marchal convincersi che punto non s'ingannava
e che aveva realmente dinanzi agli occhi il falso visconte di
Saint-Aignan. Corsegli contro difilato, e tenendolo afferrato con una
mano gagliarda, gli sferrò con l'altra quante bastonate potè.

Torniamo ai congiurati. La precipitosa partenza del visconte, e la
scomparsa delle rilevanti carte ch'erano sul tavolino non tardarono a
destare in loro forti sospetti. Pensarono certamente a salvarsi
fuggendo in istraniere contrade; ma non vi si seppero indurre presto
abbastanza. A rilento sempre si suole fare una risoluzione penosa, e
solo all'ultima estremità si cede ad una convinzione angosciosa.
Rasori, Gasparinetti, Lattuada e Marchal pensavano sì sgomentati alla
scomparsa del segreto emissario della Francia e dell'Inghilterra, ma
non erano però lungi dal credere che si tenesse nascosto in alcun
luogo; non doversi, dicevano anche fra loro, fare giudizio d'alcuno
con tanta precipitazione; avere il tempo chiariti ben altri misteri.
Niun d'essi, altronde, avea fatto sperimento della politica austriaca.
Nei tempi che corrono si fugge, si emigra, si abbandona la patria
senz'avere di gran lunga motivi così gravi di inquietudine.

Due o tre giorni dopo la narrata scena, il medico Rasori e i suoi tre
amici vennero arrestati. Il maresciallo Bellegarde aveva in mano prove
esuberanti per trarre a perdizione quei quattro infelici; ma ciò non
bastavagli. Ei volea porre addosso le mani sopra i complici della
congiura militare, e a questo fine soltanto aveva fatta ordire la
picciola congiura secondaria in cui si erano immischiati quei quattro
soltanto. Aveva già egli per via dei rapporti del falso visconte,
piena cognizione dei particolari della congiura militare; ma non sapea
come recare dinanzi ai giudici cosiffatti rapporti, e arrovellavasi
dal desiderio di strappar di bocca ai captivi delle confessioni simili
a quelle ch'erano state fatte all'impostore, suo cugino. Un uomo,
divenuto poi celebre nei fasti dell'austriaca polizia, uno di quelli
che più adoperarono nel fabbricare quella ampia ed inestricabile rete
che avviluppa tutti i Lombardi, e che talmente costringe le facoltà
naturalmente libere del loro intelletto, da annichilirle, vo' dire il
signor Pagano, si prese l'assunto di captare la confidenza dei
captivi. Ed ecco il come vi si accinse.

Il colonnello Gasparinetti era interrogato da un maggiore austriaco,
cui assisteva il signor Pagano. Negava egli tutto, e così le promesse,
come le minacce erano state indarno adoperate per espugnare la sua
costanza. Una mattina, il maggiore austriaco interruppe
l'interrogatorio per uscire un istante, lasciando il prigioniero solo
col signor Pagano. Il quale, appressatosi tosto guardingo al
colonnello Gasparinetti, non senza guardarsi attorno, quasi per tema
di essere sorpreso: «Colonnello», dissegli a bassa voce e con tuono
commosso, «colonnello, guardate che cosa vi facciate. Non vi avvedete
voi che vi perdete, nell'impugnare ostinatamente quello che tutti i
vostri complici hanno confessato? Nissuno di loro vi ha risparmiato, e
voi, per timore forse di metterli in pericolo vi attenete a questo
fatale sistema d'impugnativa! Ahi! perchè non avete un po' più di
confidenza in me? Non sono io pure italiano? Poss'io vedere un
Italiano, un compatriota correre ciecamente alla perdita senza gemere,
senza tentare d'oppormici?» Fattisi udire in quella i passi del
maggiore austriaco, il Pagano tornossene tacito al suo posto.
Rientrato il maggiore, fu ripigliato l'interrogatorio, ma il
colonnello Gasparinetti rimase alcun tempo senza rispondere, assorto
nelle sue meditazioni, tetro, costernato. Alzossi alla fine, e movendo
il passo verso la tavola sulla quale il maggiore scrivea, dissegli
lentamente e col tuono di un uomo che si è indotto ad una difficile
risoluzione: «Scrivete, signore. Io, colonnello Antonio Gasparinetti,
eromi fermamente proposto di lasciarmi mozzare il capo anzichè
proferire una sola parola che potesse nuocere ai miei amici; ma poichè
essi stessi hanno parlato, poichè hanno preferito il compenso della
confessione a quello della impugnativa, farò com'essi in
quest'occasione, come ho fatto in molt'altre. Dichiaro pertanto
ec.....» E qui sì lo scopo della congiura, che i nomi dei congiurati,
i mezzi di cui poteano valersi, i loro disegni, i sussidi nei quali
speravano, ogni cosa, in somma, fu esposta coi più minuti suoi
particolari dal colonnello Gasparinetti.

Convien dire che la confessione sia un atto che corrisponde a un
qualche segreto istinto del cuore umano, perocchè non solo vediamo gli
uomini determinarvisi agevolmente, ma anche compierla con trasporto
allorchè vi si sono determinati. E invero il Gasparinetti non si
ristrinse in questa circostanza a narrare i fatti noti agli altri
captivi, e cui potea supporre essere stati svelati da loro; ma espose
perfino i propri pensieri, le speranze ch'egli avea concepite, le
parole dettegli in privato da questo o quello dei congiurati non
ancora arrestati. Riferì fra altre cose che, avendo un giorno
incontrato il generale Teodoro Lecchi, questi aveagli detto,
stringendogli la mano: «Animo, mio caro Gasparinetti; se Fontanelli
ricusa di condurci, ho buona speranza che Zucchi sottentri in sua
vece». Il che era vero; ma perchè riferirlo dacchè non era stato udito
da testimoni e dacchè il generale Lecchi era tuttora libero? Questo
bisogno di dir tutto spiattellatamente, anche a giudici, fu ancor più
forte pel comandante Cavedoni, il quale, sostenuto pochi giorni poi ed
esortato a confessare progetti già ben noti altronde, non si fece
molto pregare. Dopo avere risposto alle interrogazioni fattegli,
trascorse più oltre, esponendo le idee sue proprie, e come ei si
proponesse d'unirsi ai rivoluzionari di Modena dopo avere aiutato il
trionfo della rivoluzione di Milano. Il quale soverchio di confidenza
fu poi cagione che il Cavedoni, poich'ebbe terminato di espiare in
Mantova il reato di congiura contro l'imperatore d'Austria, fu
consegnato nelle fiere mani del duca di Modena. Nè con ciò finirono le
sue sciagure. Arrestato un'altra volta a Modena, nè meglio schermitosi
dalle instanze de' suoi interrogatori, fu nuovamente condannato.
Arrestato poi finalmente la terza volta, e di nuovo in Modena, e
prevedendo un trattamento eguale a quello che aveva di già subito due
volte, si uccise colle proprie mani con una pistolettata, e giunse in
tal modo a preservarsi dal fatale sdrucciolo delle confessioni;
sdrucciolo da cui i ministri della polizia austriaca sanno ottimamente
trarre partito.

L'Austriaco non si affretta mai, eppure avviene di rado che le sue
vittime gli sfuggano di mano; perocchè valentissimo è nell'attutare la
loro vigilanza mentre si accinge a colpirle mortalmente. Nulla aveva
il Gasparinetti taciuto o travisato; e il Lattuada, edotto di ciò, si
era appigliato al partito di dire d'aver porto orecchio ai disegni di
congiura unicamente per conoscer bene le cose e renderne edotto il
governo. La cattura degli altri congiurati potea seguitare davvicino
queste deposizioni, eppure parecchi giorni trascorsero nei quali il
governo lentamente arrotava l'armi sue, apparecchiava le insidie in
cui volea far cadere i suoi nemici, facea chiamare gli uomini nei
quali maggiormente confidava, ec. ec.; nè di questi giorni giovaronsi
i congiurati per ripararsi in luogo di salvezza. Ma conviene sapere
che il governo austriaco vi provvide come mi fo a narrare.

Il conte Alfonso Litta, colonnello al soldo d'Austria e fratello del
duca Litta, erasi ognora segnalato per la sua devozione all'imperatore
Francesco. Il suo figliuolo aveva all'incontro militato nell'esercito
franco-italico in qualità di scudiere del principe Eugenio, ed erasi
ognora portato da leal guerriero. Aveva il cuore assai freddo e corto
il senno; ma era tutt'altro uomo da quello che avrebbe dovuto essere
per abbandonare gli antichi amici o rinnegare i sentimenti cui
professati aveva una volta. Ad onta del suo affetto inverso alla Casa
d'Austria, il conte Alfonso Litta era non meno onesto del figlio, nè
più avveduto di lui. Ben conosceva costoro il governo; ond'è che uno
de' principali personaggi in carica di quei tempi studiò il modo di
far assapere destramente al conte Litta che l'imperatore conosceva
appieno tutta la congiura militare, ed era risoluto di non punire per
questa volta uomini traviati da antichi affetti, ma che questa
generosa determinazione non si estenderebbe fino a coloro che si
facessero rei d'un secondo attentato, ec. ec. Queste consolanti
assicurazioni furono tosto dal conte Alfonso Litta partecipate al
figliuolo, il quale corse subito in cerca del generale Teodoro Lecchi.
Trovatolo, al teatro della Scala, lo trasse in disparte e dissegli,
sapersi dal governo ogni cosa: «Parto incontanente», rispose il
generale. «No», replicò il contino, «ciò non è necessario, io so per
buon canale che il governo vuole lasciar cadere questa cosa: nulla
avete a temere per ora, ma guardatevi bene a quello che farete per
l'avvenire. La clemenza usata ora dell'imperatore, lo indurrebbe ad
essere doppiamente severo in un'altra occasione».

I due amici, ciò detto, si separarono, lieto il Litta di avere
sconsigliato al generale un passo falso qual era l'abbandono della
patria, e rassicurato il Lecchi, il quale conosceva il come la
famiglia Litta fosse in grazia del governo. Ma non passarono tre
giorni ch'ei venne catturato, e con esso il generale Bellotti, e i
signori Cavedoni, Brunetti, Pagani, Gerosa e Caprotti.

Tutti i particolari della congiura erano stati così esattamente
esposti dal colonnello Gasparinetti e dal Lattuada, che ai novelli
arrestati era impossibile l'attenersi alla impugnativa. La sola
quistione che potesse tuttora venir dibattuta fra' giudici e gli
accusati era quella dell'esistenza d'un comitato direttore; esistenza
di cui i giudici diceansi di già accertati, e la quale era dagli altri
impugnata risolutissimamente. La giunta a cui venne affidata
l'istruzione del processo e il giudizio componeasi del conte Cardani,
presidente, dei giudici Freganeschi, Bonacina, Borghi e Gianni, e del
regio procuratore Draghi; tutti di già celebri per l'astio feroce che
aveano mostrato contro i liberali nei fatti del 1799.

Furono gl'inquisiti tratti a Mantova, e chiusi in una torre le cui
fondamenta sono piantate nel lago fangoso che circonda la città: dati
in balía ad uomini della fatta di quelli che componevano la
commissione, aveano fortissima cagione di temere, e difficilmente
perciò poteva essere serbato il segreto intorno alla esistenza del
comitato direttore. Ma pure dovendo essi venire tuttora processati e
giudicati secondo il codice di processura criminale del regno
d'Italia, avevano difensori, doveano comparire in pubblico, e potevano
protestare contro quei violenti o crudeli trattamenti che loro fossero
stati fatti: era perciò duopo valersi di nuovo della astuzia.

Essendo il generale Teodoro Lecchi il più ragguardevole tra'
congiurati, non era possibile che l'esistenza del comitato direttore
fossegli rimasta occulta; epperciò sopra di lui pose in opera la
giunta i suoi artifizi. Il signor Ghisilieri, nuova maniera che era di
giudice-dilettante, avea per costume d'entrare ogni mattina per tempo
nella camera del generale, sorprendendolo così appena desto. Egli
conosceva l'indole mite ed affettuosa di lui, l'affetto quasi
appassionato ch'esso nodriva per la propria famiglia, la divozione di
lui inverso la madre, la quale dal canto suo, pia e tenera com'era, lo
prediligea fra tutti i suoi figliuoli, e non potea rassegnarsi a
quella sciagura, tanto più che, sentendosi presso a morte, temeva di
non più rivederlo. Non ignorava il Ghisilieri alcuno di questi
particolari, e studiavasi di trarne profitto. Dopo chieste
affettuosamente notizie della salute e della disposizione d'animo del
generale, diceagli: «Vengo in questo punto di casa vostra. Ah quanto
siete amato! Quante lagrime fa spargere la vostra sventura!» Nominava
allora le persone più strettamente congiunte col generale, attribuendo
ad ognuna di esse commoventi parole. Poi veniva a parlare della madre
del generale. Moribonda allora nel letto per un insulto apopletico,
essa era priva di cognizione; ma il figlio non erane edotto, e il
Ghisilieri gliela dipingeva, all'incontro, come unicamente preoccupata
del destino del figliuolo, e solo intenta a trovare il modo di
procacciarsi l'immensa felicità di vederselo presso. «Vostra madre»,
soggiugneva il Ghisilieri, «è una santa donna, ma non può stare senza
di voi, e se non ritornate nelle sue braccia, essa morrà disperata».
Continuava il Ghisilieri in su quest'andare finchè avesse tratto a
forza le lagrime agli occhi e sulle guance al generale; poi quando lo
vedea tutto commosso e tremante, quando leggevagli in volto o ne'
sussulti del petto agitato, il veementissimo desiderio di tornare fra'
suoi, allora, facendo le viste di seguire il naturale corso del suo
pensiero che da questo subbietto del discorso lo conduceva ad un
altro, veniva a parlare del processo. «E questo comitato direttore»,
diceagli, «perchè mai vi ostinate a negarlo? Il vostro processo
sarebbe finito bentosto, se mutaste favella, e così disporreste tutti
i giudici in vostro pro. Io vi parlo in nome di vostra madre, datemi
fede», nè cessava dal ragionare in tal modo se non in quanto il
generale cessava di rispondergli. Egli è inutile l'avvertire che il
generale, uscito di prigione, seppe non senza stupore che il signor
Ghisilieri non era mai stato una volta in casa di lui, nè mai avea
veduto alcuno dei membri della famiglia Lecchi! Il comitato direttore
non fu confessato da veruno, e forse non esisteva nemmeno.

Compiutasi l'istruzione del processo, venne l'ora della sentenza.
Riuniti nella grand'aula del palazzo, accerchiati da numerosi soldati,
avevano di già gli accusati udito la lettura dell'atto di accusa e le
dispute dei loro difensori, quando giunse colà un messo latore di una
lettera indirizzata al presidente del tribunale. La prese questi, e
lettala, la consegnò al giudice che sedeva a destra di lui, il quale
la diede all'altro, e così via via, sicchè fu letta da tutti i membri
del tribunale. Tutti, leggendola, davano segno non dubbio di
soddisfazione, di rispetto e di commozione, alcuni perfino sorrisero
nel guardare i prigionieri, e il presidente, facendo le viste di non
potersi tenere, proferì a mezza voce le parole _buona notizia_. Per
quanto significative fossero quelle testimonianze, non poterono
rassicurare i prigionieri contro l'effetto probabile delle conclusioni
fiscali, lette subito dopo dal regio procuratore, e nelle quali
richiedeasi dal magistrato contro di loro la capitale condanna. Ond'è
che quando, usciti dalla sala, furono ricondotti nel carcere, la
curiosità loro intorno alla lettera la cui lettura avea tanto
visibilmente commosso il tribunale, era indebolita d'assai. Non
tralasciarono però essi d'interrogare intorno al contenuto di quella
lettera le guardie che gli accompagnavano, e seppero che vi si leggeva
la formale assicurazione delle misericordiose disposizioni di S. M.
inverso a loro.

S'imagini ora quale fosse lo stato di questi uomini accusati di
congiura militare, indeboliti da una prigionia di già assai lunga, e
da morali torture, e i quali dopo avere udito il regio procuratore far
contro di loro instanza per la capitale condanna, venivano ricondotti
nel carcere per aspettarvi la lettura della loro sentenza. Gl'istanti
che passano tra la chiusura dei dibattiti e la lettura della sentenza
non sono essi più angosciosi di quelli che precedono la morte? Non si
concentra essa su quei brevi istanti la compassione che sentesi pei
condannati a pena capitale?

Ora in questa sì terribile condizione, in questa crudele espettazione,
di cui si tenta di sminuir la durata per gli stessi malfattori, il
governo austriaco lasciò gli accusati per ben tre anni! Non mancò
tuttavia un pretesto per colorire questo inconcepibile obblio delle
leggi dell'umanità; e questo pretesto, al par di tutti quelli cui
l'Austria s'appiglia, fu da goffo e da ipocrita. A udire i membri e
gli amici del governo, per mera pietà furono gli inquisiti lasciati in
dubbio del loro destino. E perchè la condanna non poteva essere
altrimenti che asprissima, e perchè, d'altra parte, S. M. avea fatto
promettere una rilevante mitigazione degli effetti di quella
inevitabile severità; perciò in sulle prime il pretesto potea parere
plausibile; ma apparve poi chiaramente l'impostura quando, scorsi i
tre anni, tornò la sentenza da Vienna. Si vide allora che il giudizio
della commissione, tutt'altro era che spaventevolissimo per
gl'inquisiti, perocchè non eravi riconosciuta l'esistenza d'una
congiura. Or dunque, perchè mai i pretesi autori d'una congiura che
non era esistita, erano essi lasciati da tre anni a gemere nel fondo
d'una prigione? perchè mai lasciar loro ignorare il proprio destino? E
in ciò appunto si ravvisa in tutta la sua bruttura l'austriaca
doppiezza. Si sarà già avveduto il lettore che ciò non poteva avere
altro fine che quello di prolungare l'orribile incertezza da cui
trovavansi angosciati i captivi. Ma perchè mai, con quale pretesto
erano essi tenuti in carcere, mentre del fatto di cui erano accusati
non constava punto? Si rammenti quella lettera consolante che nel
giorno del giudizio era andata in giro per le mani dei giudici, e avea
sui pallidi loro volti ricondotto i segni della contentezza e della
tenerezza. Quella lettera, scritta dall'istesso maresciallo Bellegarde
al presidente della giunta, contenea, siccome ho detto,
l'assicurazione delle intenzioni di S. M. di usar clemenza; ma
aggiugneva che acciò l'imperiale clemenza potesse brillare in tutto il
suo splendore, era d'uopo apparecchiarle un bel campo, una degna
occasione. Ond'è che i membri della giunta venivano eccitati a
procedere col massimo rigore contro gli accusati, a condannarli ad
ogni modo ed alla massima pena applicabile, a fine di lasciare alla
sovrana generosità un libero corso.

Quella lettera, che non sarebbe stata scritta ove il maresciallo
Bellegarde non avesse avuto notizia che la giunta non riconoscea
l'esistenza della congiura, trasse di angustia i giudici, che mal
sapevano porre d'accordo i dettami, alquanto sommessi, della loro
coscienza e le ben note brame del governo. Dacchè l'imperatore
obbligavasi a non ratificare la condanna che venisse da loro proferita
contro gl'inquisiti; ogni scrupolo si dileguava. Se la forza della
verità costringevali a dichiarare la non-esistenza della congiura,
rimanea però tuttora il reato di non-rivelazione, del quale constava
in realtà, e sopra del quale poteasi senza troppa vergogna fondare una
condanna anche severa. Per le quali cose, dichiarò la giunta: 1.º non
esservi stata congiura; 2.º essersi proferite parole contro il
governo, e formati vaghi disegni, e non averne gli accusati
ragguagliata la pubblica autorità. Condannò essa perciò gli accusati
alla massima pena comminata pel reato di non-rivelazione, cioè _a
cinque anni di carcere duro_. Ma non si dovea essa frapporre
l'imperiale clemenza? Sì; e di fatti, tre anni dopo che gli accusati
erano stati, all'uscire dall'ultima udienza della giunta, ricondotti
nel carcere, la sentenza che li condannava a cinque anni di carcere
duro, ritornò da Vienna a Mantova, colla commutazione della pena in
diciotto mesi della detenzione medesima. Dietro le massime del vigente
diritto, i tre anni trascorsi avrebbero dovuto essere riguardati come
una più che sufficiente espiazione della pena commutata, ma S. M.
volle altrimenti. La detenzione degli accusati fino a quel punto, era
stata, in sua sentenza, non una pena, ma un mero provvedimento per la
pubblica sicurezza, nè potea diventare una pena se non dal momento in
cui veniva pubblicata la sentenza. Poco montava che quegl'infelici
gemessero in carcere da tre anni, mentre la pena da infliggersi loro
doveva essere una detenzione di soli diciotto mesi; fu forza dopo i
tre anni di carcere già sofferti subire ancora altri diciotto mesi di
detenzione, cosicchè la grazia imperiale valse ai captivi la
liberazione dalla pena per soli sei mesi. E sì che la promessa fatta
fare dall'imperatore di perdonare ogni cosa era quella sola che aveva
indotta la giunta, tutta composta dei più caldi zelatori di Casa
d'Austria, a proferire una condanna che ad essi stessi pareva non a
bastanza fondata.

Ho voluto descrivere insino all'ultimo la sorte toccata ai congiurati
del 1814, ed ho taciuto perciò gli avvenimenti accaduti nei quattro
anni ch'essi passarono in carcere. Ritorno ora indietro per adempire
il mio debito, cioè per far conoscere la storia della Lombardia
dall'anno 1814 sino ai dì nostri: storia invero assai incompleta,
siccome quella che non registra altro che congiure sventate o editti
promulgati, e nella quale non vedesi la nazione operare cosa veruna,
esercitare nè influenza nè autorità, spiegare nè facoltà nè tendenze,
fare in somma alcunchè nè per sè nè per mezzo de' suoi rappresentanti.

La nuova dell'incorporazione definitiva della Lombardia nei domini
austriaci, la cattura dei più ragguardevoli uffiziali dell'esercito
del cessato regno d'Italia, e il fatto della riscossione delle imposte
come per lo passato e senza il menomo alleviamento, avevano ingenerato
il malumore nel popolo. Gli avvenimenti accaduti nel mese di marzo
dell'anno 1815, o pur solo l'espettazione di essi ridestarono nei
cuori degl'Italiani la speranza di giorni migliori, e con la speranza
l'energia. Due personaggi fra' principali di Milano, uno de' quali
portava un nome illustre nell'aristocrazia; due personaggi che già si
erano mescolati nei fatti del 17 e del 20 aprile del 1814, e dei quali
ho taciuto i nomi, onde assegnar loro un posto appartato e non porgere
al lettore l'occasione di confonderli con altri autori dei fatti
medesimi, recaronsi dai primari ufficiali del governo e loro proposero
di far venire in città un grosso polso di contadini in occasione della
festa della Madonna di marzo, e di volgere poi la piena di que'
subillati contadini contro le case dei Milanesi di cui era noto
l'attaccamento al cessato governo. Per proporre scopertamente
l'assassinio, anche politico, vi vuole un capitale d'impudenza che
dalla educazione viene riprovato e distrutto. Ond'è ch'io credo che
quei due non osassero dire che volevano toglier la vita ai partigiani
del governo franco-italico; ma dicessero all'incontro di non volere
far altro che incuter loro timore, onde far loro passare la voglia di
ribellarsi e strignerli fors'anche ad abbandonare la patria. Suppongo
anzi che le vere loro intenzioni non fossero diverse da quanto io
credo che dicessero. Checchè di ciò ne sia, il governo, più timoroso
che pago d'un siffatto appoggio, memore altresì di quanto era accaduto
il 20 marzo 1814 e di quanto erasi forte temuto di veder accadere nel
giorno appresso, e schivo al postutto dall'ammettere qualunque
cooperazione popolare, ributtò le pericolose proposte. Io dubito anzi,
che la forsennata devozione di quei due abbiagli mai inspirata una
piena fiducia. Ad ogni modo Milano fu quella volta preservato, mercè
la prudenza austriaca, dalle sciagure che apparecchiavanle i Milanesi
devoti di Casa d'Austria.

La guerra che poco stette a prorompere pose il governo austriaco nella
trista necessità d'imporre un accatto forzoso sopra i trafficanti
della Lombardia. E sebbene fosse di poco rilievo la somma accattata, e
favorevoli pei creditori i patti a cui astrignevasi il governo,
quell'accatto forte dispiacque all'intiera popolazione, la quale però
non fecevi contrasto veruno. Intendendosi nella seconda parte di
questo scritto a mostrare il come abbia il governo austriaco potuto
annichilire lo spirito pubblico e traviare il giudizio dei Lombardi,
non sarà inopportuno il riportare qui il bando promulgato intorno alle
cose di Napoli il giorno 5 aprile del 1815 dal maresciallo Bellegarde.
Così strana si è la favella del maresciallo in quel bando, e così
contraria ai più ovvii dati della storia e ai più chiari dettami del
buon senso, che quasi quasi gli si potrebbe attribuire un'intenzione
d'ironia. Il che facendo si andrebbe tuttavia di gran lunga errato.
Gli ufficiali del governo austriaco e l'istesso imperatore usano
sempre tali modi di parlare che per l'esagerazione loro sembrano
ironici; ma col mostrare insieme volto serio e cera d'uomini convinti,
ne danno ad intendere al popolo ed ai ragazzi. I quali, coll'ascoltare
abitualmente i ragionamenti di quei magistrati, nè trovar mai chi
faccia loro conoscere la verità, finiscono per tenere quei
ragionamenti come una precisa espressione dell'opinione generale.

Il menzionato bando è nei sensi che seguitano: «L'Europa cominciava
appena a rammarginar le sue piaghe. Riuniti in congresso a Vienna, i
potenti suoi padroni adoperavano con rara concordia a fermare le basi
d'una lunga pace, quando un impreveduto avvenimento astrinse di nuovo
tutte le nazioni (di già ammaestrate dall'esperienza, degli effetti
dell'ambizione d'un solo uomo) ad impugnare le armi. Potea tuttavia
l'Italia lusingarsi colla speranza di rimanere tranquilla frammezzo a
questi passeggeri sovvertimenti, e di già numerose truppe erano scese
dall'Alemagna a sua difesa; ma ecco che il re di Napoli, gittando la
maschera che dianzi l'avea sottratto al pericolo, senza premettere
alla guerra dichiarazione veruna, di cui altronde non potrebbe
allegare alcun motivo, contro la fede dei trattati coll'Austria, di
quei trattati cioè, ai quali egli deve la sua esistenza politica; ecco
che il re di Napoli minaccia col suo esercito di turbare la
tranquillità della bella Italia, e non contento di addurre il flagello
della guerra, tenta altresì di allumare dappertutto, mediante il vano
simulacro dell'independenza italiana, l'incendio devastatore della
rivoluzione che già gli spianava le vie della possanza per salire
dalla condizione di privato a quella di sovrano.

»Non meno straniero dell'Italia che nuovo nell'ordine dei sovrani,
egli volge con ostentazione agl'Italiani parole che appena si
addirebbero ad un Alessandro Farnese, ad un Andrea Doria, ad un
Trivulzio il Magno; e si dà per capo della nazione italiana, la quale
pure possiede proprie dinastie, regnanti da secoli ed ha veduto
nascere nelle più liete sue contrade tutta l'augusta famiglia che
regge col paterno suo freno un sì gran numero di nazioni. Or questo re
d'una dell'estremità dell'Italia vorrebbe traviare gl'Italiani con la
speciosa idea dei naturali confini, e farli correre dietro alla
fantasima di un unico regno, a cui sarebbe appena possibile assegnare
una capitale: tanto è vero che la natura stessa vuol che l'Italia sia
pârtita in più Stati, ammaestrandoci con ciò, non dall'ampiezza del
territorio, non dal massimo numero della popolazione, non dalla forza
dell'armi assicurata essere la felicità dei popoli; ma bensì piuttosto
dalle buone leggi, dalla reverenza degli antichi costumi e dallo
stabilimento di una parca amministrazione. Ond'è che la Lombardia
ricorda tuttora con sensi d'ammirazione e di gratitudine i nomi
immortali di Maria Teresa, di Giuseppe II e di Leopoldo.

»Non pago d'ingannare le moltitudini eccitandole a correre dietro alla
fantasima dell'independenza italiana, il re di Napoli vuol pure trarre
in errore gl'Italiani poco prudenti, e indurli a credere che una
segreta disposizione ad assecondare i suoi disegni nutriscano quei
potentati medesimi che con meravigliosa prestezza rinnovellano ora
appunto i loro formidabili armamenti terrestri e marittimi, e che
bentosto con un atto pubblico daranno al mondo una pruova novella
della loro unione indispensabile sotto il vessillo delle stesse
massime. Non pare egli invero che, assoggettata al re di Napoli,
l'Italia potrebbe chiamarsi indipendente? Chi può dubitare che i
potentati non siensi fatti ormai capaci, non potersi dare nè pace nè
tregua con un uomo che non ha il menomo riguardo alle proprie
promesse, nè agli atti di generosità ond'è stato ricolmo dai suoi
vincitori?

»I benefizi sparsi dal nostro augustissimo imperatore e re, 1.^o su
tutto l'esercito italiano, niun membro del quale (purchè suddito) è
stato lasciato privo di mezzi di sostentamento; 2.^o su tutto il
numeroso ordine degli uffiziali civili; la cura paterna adoperata dal
governo austriaco, non appena restituito in Italia, a riunire tutti i
partiti in un solo ed a trattarli tutti come figliuoli, senz'aver
riguardo nè all'opinioni politiche, nè agli anteriori portamenti di
ognuno, seguendo anzi per quegl'istessi che l'hanno astretto ad usar
rigore, l'ispirazione di un sentimento affatto paterno; sono tutte
cose talmente notorie, che senz'altro distruggono le calunnie con
tanta enfasi spacciate dal re di Napoli!

»Lombardi! Naturalmente sincero e in niun modo vantatore per sistema,
il governo austriaco vi ha promesso la tranquillità, il buon ordine
pubblico ed una amministrazione paterna. Egli atterrà quanto vi ha
promesso. Sovvengavi dei tempi felici anteriori al 1796, delle
instituzioni di Maria Teresa, di Giuseppe II e di Leopoldo; paragonate
quel sistema di governo con quello che vi toccò sopportare di poi, e
che, fondato sopra i medesimi princìpi, vi fu annunziato con le stesse
mendaci espressioni che ora vengonvi indirizzate. La vostra soverchia
credulità alle promesse della democrazia francese, vi ha tratti di già
in rovina; siate omai più prudenti e non dimenticate che dopo
l'esperienza la vostra colpa sarebbe più grave che non sia stata
dianzi. La docilità del vostro carattere, la riflessione, frutto delle
vostre cognizioni, e l'attaccamento che il vostro augusto principe si
merita per tanti titoli, vi scorgano, v'inducano a protegger sempre il
buon ordine pubblico, e a difendere il trono e la patria.

  »Milano, il 5 d'aprile 1815.

                                   »_Il Governatore generale_
                                   »Maresciallo BELLEGARDE.»

Ora che era egli Murat? Re d'una parte dell'Italia. Quali erano le sue
truppe? Truppe italiane. Quali i suoi divisamenti? Discacciar gli
stranieri dall'Italia, e riunire la Penisola sotto uno stesso governo.
E questi fatti emergono essi dalla lettura del bando di Bellegarde?

L'Austria non istava però senza inquietudine, e il possesso delle
novelle sue province non pareale assicurato a bastanza. Troppo pieno
era stato il trionfo, sicchè non poteano non tenergli dietro alcuni
rovesci; e la prudente Austria è più tranquilla allorchè ha fatto ai
suoi avversari alcune concessioni di poco rilievo, di quello che sia
quando gli ha spietatamente maltrattati. I fatti del 1815, la
rinnovellazione della guerra, il malumore che essa non potea non
ravvisare nel popolo milanese, furono per essa come i segni forieri
del rovescio che tien dietro al troppo splendido trionfo, e le fecer
provare un certo quale pentimento di essersi allora lasciata
trascinare dalla foga del trionfo, talmente da porre in disparte il
sistema delle transazioni. L'Austria si mostrò giudiziosa, perocchè
fece, senz'esservi in verun modo costretta, una concessione. Quanto
essa concedette era ben poco certamente; ma ciò non monta. In politica
non vi è concessione facile quando è spontanea, ed il governo che ne
fa una in grazia delle congiunture è meglio che accorto, perchè si può
dir saggio.

Il giorno dopo l'incorporazione della Valtellina e delle contee di
Bormio e di Chiavenna nella Lombardia austriaca, che fu il 16 d'agosto
del 1815, un bando novello del maresciallo Bellegarde annunziava ai
Lombardi che, mossa dal sentimento di predilezione sempre mai
dimostrato a' suoi Stati d'Italia, S. M. Imperiale e Reale erasi
degnata di porre l'ultima mano all'adempimento delle benefiche sue
intenzioni, formando coi detti suoi Stati un regno Lombardo-Veneto.
L'atto della creazione di questo regno andava unito al bando. La
nomina di un vicerè, che facesse dimora per sei mesi dell'anno in
Milano e per altretanto tempo in Venezia, l'istituzione di una corte e
dei grandi ufficiali di essa, la conservazione dell'ordine della
Corona ferrea, l'obbligo imposto ad ogni re del regno Lombardo-Veneto
di cignersi il capo con la famosa corona dei re longobardi, la
divisione del reame in due governi, di cui Venezia e Milano dovevano
essere i capiluoghi, la suddivisione dei governi in più province,
delle province in distretti e di questi in comuni, e la promessa di un
pronto ordinamento del novello reame; tali erano le disposizioni
contenute nell'atto promulgato in Vienna il 7 agosto 1815 per la
creazione del Regno Lombardo-Veneto.

Alcunchè era in fatti pei Lombardi, che avevano perduto tutto, il
trovarsi di nuovo in possesso del loro nome e della loro qualità
d'Italiani. Fin qui, dal 12 di giugno dell'anno precedente in poi,
eransi chiamati austriaci, e la bella loro contrada veniva designata
in tutti gli atti solenni come una provincia dell'imperio austriaco,
senz'avere nemmeno un nome suo proprio. L'annunzio della creazione
d'un vicerè che avesse a risiedere in Italia poteva intendersi come
una promessa d'independenza di questa contrada, o almeno come un
obbligo implicito di appartare in certo qual modo il governo
lombardo-veneto dal gabinetto di Vienna, lasciando che quello dêsse
sesto alle sue proprie cose nel modo che piacessegli o poco meno.

In questo senso i partigiani dell'Austria faceano le viste d'intender
quell'atto, e in questo senso parimenti l'intendeano in Vienna alcuni
della stessa casa imperiale. Ond'è che l'arciduca Antonio, stato
dall'imperatore il 7 di marzo del 1816 innalzato alla dignità di
vicerè del Regno Lombardo-Veneto, umilmente espose a S. M. ch'ei
s'intendeva di esercitare in questo reame le facoltà istesse ch'erano
già state attribuite all'arciduca Ferdinando. Ma a questo modo non la
intendeva l'imperatore; il quale anzi proponevasi d'invigilar
l'amministrazione del suo novello reame più strettamente di quanto
erasi fatto da' suoi antenati quando la contrada era in grado di
semplice provincia del loro imperio. Dovè l'arciduca persuadersi come
non altro gli toccherebbe avere che il mero titolo di vicerè, e come,
nello Stato Lombardo-Veneto, quale voleasi dal fratello ch'esso fosse,
non vi era posto di mezzo tra il governatore e l'imperatore, che viene
a dire non dovervi esser posto per un vicerè. L'imperatore si avvide
dal canto suo di essersi ingannato nel proporsi di conferire al
fratello un simulacro soltanto di potestà; e con poco stento si arrese
alle instanze dell'arciduca, che lo supplicò di dare ad altri la
dignità ch'eragli stata esibita. Fu a lui pertanto surrogato
l'arciduca Ranieri, la scelta del quale corrispose pienamente alle
intenzioni dell'imperatore.

Dei primi anni dell'austriaca dominazione poco altro mi rimane a dire,
se non che, essere stata la Reggenza provvisionale disciolta il 1.º di
gennaio del 1816 per dare luogo ad un consiglio di governo, di cui fu
presidente il governatore conte Saurau, e che era composto di dieci
consiglieri, fra i quali il vicepresidente fu il conte Jacopo
Mellerio; non essere stato in alcuna guisa alleviate le imposte, nè
anche quando venne raffermata la pace; essere stato abolito l'antico
ufficio di polizia del dipartimento dell'Olona, e date le attribuzioni
di quello alla direzione generale di polizia di Milano; essere stati i
sudditi italiani di S. M. l'imperatore d'Austria dimoranti fuor dello
Stato, richiamati nello Stato medesimo, sotto pena, in caso di
contumacia, di essere puniti a' termini dei decreti dell'anno 1812;
agl'Italiani sudditi dell'Austria che militavano pel re di Napoli
essere stata comminata la morte civile e la confisca dei beni se non
si toglievano immantinenti da quegli stipendi; essere stata (per legge
del 26 agosto 1815, sottoscritta in nome della Reggenza dal suo
segretario Strigelli, e la quale tuttora è in vigore) promessa una
mercede di sei fiorini a qualunque persona non militare che arrestasse
un prigioniero di guerra fuggitivo, e il quale si tenesse nascosto o
errasse senza scorta. I termini con cui conchiudevasi quella legge
sono i seguenti: «La presente determinazione è _specialmente_
applicabile ai militari ed agli ufficiali civili delle nazioni
francese ed italiana, i quali, appartenendo in origine al reame di
Napoli, sono stati mandati sotto buona scorta militare nell'interno
della monarchia austriaca». Farò quivi notare che tutte le leggi
repressive di un qualche misfatto o delitto contengono la formale
ingiunzione ad ogni buon cittadino di denunziare il colpevole. I
medici e i chirurgi non sono già eccettuati da un tale avvilitivo
obbligo; chè anzi una legge del 9 di maggio de 1816 minaccia loro
un'aspra pena ove tardino più di ventiquattr'ore a ragguagliare i
maestrati delle ferite cui sono chiamati a medicare, oppur anche delle
malattie, accidenti, ec., che possono essere effetto di un qualche
delitto e in cognizione delle quali sono venuti per l'adempimento del
loro ufficio. Aggiugnerò inoltre che i dazi tra la Lombardia e l'altre
parti dell'impero austriaco non furono aboliti; il che privò la
contrada dell'unico e tenue vantaggio che avrebbe potuto curarle la
sua riunione a un grande Stato; che le prefetture, le sotto
prefetture, i tribunali e tutti i corpi amministrativi o giudiziari
componenti l'amministrazione franco-italica mano mano si cessarono; e
le circoscrizioni del territorio vennero ristabilite come a' tempi di
Maria Teresa. Ma a questo riguardo conviene dire che una tale
spartizione, del pari che l'ordinamento comunale antico e riposto in
vigore, erano certamente da preferirsi a quelli che l'imperatore
Napoleone aveva importati di Francia. Un novello codice civile fu
promulgato o per meglio dire, con regia patente del 28 settembre 1815,
fu esteso alla Lombardia il codice vigente nel resto della monarchia,
con questo però che non cominciasse ad aver vigore che dal 1.^o di
gennaio del 1816. I dritti matrimoniali vennero ordinati dal 1.^o di
luglio 1815 in poi con una patente del 20 aprile dell'anno medesimo.
Il codice dei delitti e delle gravi trasgressioni politiche,
promulgato il 9 di luglio del 1815, fu posto in vigore pel 1.^o di
novembre successivo. Venne regolarmente instituito l'ufficio di
censura della stampa, e i due giornali ch'erano allora pubblicati in
Milano furono bentosto soppressi per cessare ogni competenza con la
_Gazzetta di Milano_, giornale a cui dava aiuto il governo. I monachi
e frati d'ambi i sessi riebbero i loro monisteri e' loro antichi
privilegi; e i benefizi ecclesiastici tornarono ad essere una sorgente
inesauribile di agi ed anche di ricchezze pel clero.

Non rimanea più omai nello Stato e nelle leggi vestigio alcuno dei
princìpi rivoluzionari pocanzi trionfanti. Non solo era vinta la
democrazia, ma niuno degli ordini del popolo era in verun modo
partecipe del governo del paese. Nè solo era sbandito il principio
della libertà illimitata di coscienza; ma niuno potea pubblicare un
pensiero che non fosse in tutto conforme alle particolari dottrine dei
censori. Lo spirito del decimottavo secolo erasi affatto dileguato; e
il clero tornato non meno potente di quanto ei fosse stato, non dirò
ai tempi di Maria Teresa e di Giuseppe II, ma a quelli della
dominazione ispanica. Il divorzio era abolito; restituite le antiche
linee daziarie, riposta nel pristino suo splendore la nobiltà di
nascita; persino i nomi venuti in uso a' tempi della rivoluzione e del
regno italico per indicare i varii corpi dello Stato o le parti
diverse del territorio aveano dato luogo ai nomi disusati del
precedente secolo.

Ma non istavano già in questo i guai della Lombardia. Perdendo
repentinamente tutti i beni acquistati duranti i moti rivoluzionari, e
ridotta all'andazzo antico delle istituzioni meramente monarchiche e
dei pregiudizi di cui siffatte istituzioni sono, al postutto,
l'espressione, la Lombardia avea perduto altresì ogni reliquia
d'independenza, ogni segno d'una propria esistenza. Portava essa,
invero, il titolo di regno Lombardo-Veneto; ma le sue soldatesche,
mandate in Austria, erano vestite di bianca assisa; il vessillo
giallo-nero sventolava su tutti gli edifizi; l'aquila bicipite
campeggiava nel suo stemma. E per toccare d'altri più rilevanti
riguardi, ad onta dell'incontrastabile pro della novella spartizione
del territorio e del novello ordinamento comunale, tutte le
attribuzioni dei maestrati di comune, di distretto, di provincia ed
anche di capoluogo si ristrignevano nel presentare a Vienna i divisi
dei quali utile o necessaria stimavano l'effettuazione. Il dritto
austriaco tornava ad essere il dritto lombardo-veneto; i tribunali di
prima e di seconda instanza erano, per vero dire, indipendenti dai
tribunali dell'istesso ordine sedenti in Vienna; ma il tribunale
supremo di revisione, stanziato in Verona, non era altro che un brano
del tribunale supremo di giustizia sedente in Vienna. Tutte le nomine
da Vienna procedevano, e tutto, nel modo di amministrazione cui era
stata assoggettata la Lombardia, attestava la condizione secondaria e
dipendente cui essa trovavasi condotta. Dovrassi far avvertire che i
princìpi in onore presso gli Austriaci erano in ogni modo ripugnanti
col senno e con l'onestà della popolazione lombarda? Chi non
comprenderà a bella prima il sentimento di avversione e di fastidio
che travagliare dovea i cuori dei Lombardi alla lettura di quelle
leggi che loro prescriveano formalmente la delazione e lo spieggiare?
Il senno italiano poteva esso non trovarsi stomacato nel leggere
l'esposizione dei motivi delle leggi più oppressive, e nel veder quivi
vantate ora la predilezione di S. M. inverso a' suoi Stati italiani,
ora la paterna sua sollecitudine a pro de' sudditi, il suo
incomparabile amore e cose simili? I Lombardi, ch'eransi testè aperto
il passo per a traverso l'Europa, e aveano così di fresco spiegata
tanta energia, potevano essi vedersi senza stizza trattati come
fanciulli da quella nazione che mispregiavano più d'ogni altra,
costretti a rimettersi in tutto quanto riguardavali all'arbitraria
determinazione del governo, e tacciati poi d'ingratitudine se
tentavano di muoversi e di respirare a loro senno? Potevano essi
rassegnarsi senza ripugnanza ad uno stato di cose che pienamente
annullava la loro esistenza politica?

La repubblica Cisalpina avea avuto a dolersi gravissimamente e
dell'imperatore Napoleone e della Francia. Aveangli essi promessa
l'independenza e la libertà; e poi, giunta la congiuntura propizia di
adempir la promessa, aveanla ridotta alla condizione di uno Stato
dipendente. Ma le congiunture in cui l'imperatore e la Francia eransi
costantemente trovate, erano certamente estraordinarie. La Francia
potea dire all'Italia: «Lasciatemi fare sintanto ch'io abbia preso
stabilmente il posto che mi compete in Europa; aiutatemi anzi in
questo intento, ed io vi restituirò poi la libertà che ora confisco a
mio pro»; e l'Italia potea credere a queste parole: perocchè il regno
d'Italia era, in somma costituito per modo da sussistere di per sè, e
il fatto della riunione delle due corone francese ed italica sul capo
d'un sol uomo, era anzi un accidente che una conseguenza regolare
degli statuti organici dello Stato. La cosa fu ben diversa, quanto
all'Austria, dal 1815 in poi. Chiamata ad assicurare al regno d'Italia
quella piena independenza ch'eragli già stata tante volte promessa,
l'Austria non avea contratto coi Lombardi che segreti e perciò
invalidi obblighi: seppure si può dire che ne avesse contratti di
fatta veruna, non potendosi di ciò allegare pruova alcuna. I liberali
lombardi del 1814 erano ciechi abbastanza per tendere a sè stessi una
trappola, e gittarvisi poi dentro a capo chino senza che alcuno ve li
spignesse. Leggansi i primi bandi del maresciallo Bellegarde,
pubblicati da lui al primo suo ingresso in Milano, e vedrassi ch'ei
non vi fa motto nè di libertà nè d'indipendenza. Annunzia in vece,
averlo il suo signore incaricato a pigliar possesso, in suo nome e
vece, delle antiche province della sua monarchia, ch'erangli state
tolte a forza, e sopra le quali non avea perduto giammai i suoi
dritti. Ond'è che tutti i Lombardi che aveano militato nell'esercito o
negli uffizi civili sotto il principe Eugenio, venivano con ciò
ritenuti quali sudditi infedeli dell'imperatore d'Austria e quali
semiparricidi. S.M. l'imperatore Francesco perdonava agli uni,
gastigava gli altri a suo senno; ma sopra ed anzi tutto ristabiliva
tra la Lombardia e l'Austria le relazioni ch'eranvi prima del 1796,
cioè da servitore a signore, da provincia a capitale, da minori a
tutore perpetuo. E ciò definitivamente e per sempre. Affisando lo
sguardo nei segreti dell'avvenire, doveano i Lombardi vedere nell'anno
2000 la loro contrada soggetta all'Austria non altrimenti che nel
1816; le stesse leggi in vigore, la censura in pieno fiore, la polizia
regnante senza sindacato veruno e coll'attributo dell'onniscienza e
della onnipotenza, lo spieggiare onorato, ecc., ecc. Se non che
potrebbero imaginarsi che allora le cose procederebbero meglio
ordinate, perchè i Lombardi avrebbero a poco a poco deposta la
sconsigliata speranza di esistere di per sè, sdimenticate le assurde
pretensioni covate dal 1796 fino al 1814, cessato in fine di sentirsi
e di chiamarsi Italiani, per diventare Austriaci; il che farebbe
veramente il regno di Dio sulla terra.

Non mi sia data taccia di esageratore nè di inventore. Tale, sì, tale
era il senso, ed anche non bene dissimulato, di tutti i bandi
austriaci, di tutti i discorsi fatti dagli Austriaci e dai loro
fautori. E se pure oggidì taluno si pigliasse lo spasso di leggere con
tuono serio e con cera d'uomo convinto quel tanto ch'io dico, ad un
magistrato austriaco, io sono certo che questi, dolcemente commosso,
gli stringerebbe la mano, esclamando che così egli pure la pensa. Or
chi dovrà mai meravigliare che pensieri di rivolta covassero sempre
nei cuori dei Lombardi?

L'Italia condividea altronde tutta quanta cosiffatti pensieri;
perocchè tutti gli Stati della Penisola erano ricaduti sotto il
reggimento della potestà assoluta, da cui divezzati gli aveano i
princìpi democratici diffusisi in conseguenza della rivoluzione di
Francia. Una società propagatasi l'anno 1779 dalla Svizzera e dalla
Germania in Italia, promossa nell'anno 1811 dal re Murat ed arruolata
sotto il vessillo francese contro la fazione dei _Sanfedisti_, parlo
della società dei _Carbonari_, adoperava nell'anno 1820 ad
apparecchiare in tutta Italia una generale sollevazione. Avvalorati
erano quei disegni dalla speranza che vi cooperassero i governi di
Napoli e di Piemonte. Non possedendo in proprio nè truppe nè finanze,
la Lombardia non poteva pensare a discacciar essa gli Austriaci, ma
dovea star pronta ad aprire le sue città a quelli de' suoi compatrioti
che venissero con un esercito a farle spalla contro l'Austria. Una
società sì numerosa, com'era in quel tempo la società dei Carbonari,
non poteva per un lungo tempo sfuggire al vigile sguardo di un governo
fondato sopra lo spionaggio; e di fatti nell'anno stesso 1820 una
notificazione del governo di Milano, sottoscritta dal presidente conte
Strassoldo, e dal vice-presidente conte Guicciardi (quel desso che
avea perorato nel senato italiano il 17 d'aprile 1814 contro il
progetto del duca di Lodi), annunziava l'esistenza della società
suddetta, ne dichiarava pericoloso per lo Stato e reo in sè stesso
l'intento, vietava a tutti i sudditi di S.M. l'imperatore d'entrarvi,
comminando loro, in caso di disobbedienza, le pene prescritte contro
il reato di fellonia: pene le quali dichiaravansi, al solito, incorse
da tutti coloro che avessero omesso di denunziare i fatti venuti a
loro cognizione intorno alla società dei Carbonari o alcuno dei membri
di essa.

Non valse questa notificazione ad impedire i progressi del
carbonarismo. Una giunta straordinaria fu bentosto nominata ed
instituita in Venezia per iscoprire le trame ordite dalla società e i
nomi dei sudditi italiani di S. M. Francesco I, che vi si erano
affigliati. Il Salvotti, resosi poi celebre pur troppo, faceva in
quella giunta l'ufficio di giudice inquisitore, e diè fin d'allora bei
saggi della sua perizia. Si può almeno attribuire a lui l'invenzione
d'un mezzo singolare posto in opera da uno dei preposti al carcere di
Venezia per istrappare di bocca ad un inquisito, per nome
Confortinati, la confessione di fatti che, giusta ogni apparenza, non
aveano alcuna realtà. Non aveva il Confortinati nè l'animo nè
l'aspetto di un congiurato. Era un omicciattolo, gracilino, timido,
semplice, di corto ingegno, che non si brigava per nulla delle cose
della politica: per modo che non si può imaginare che cosa in lui
fosse, che avesse provocati i sospetti del governo. Checchè di ciò ne
sia, il giudice inquisitore ardea della brama di trargli di bocca
alcuni schiarimenti che l'inquisito non era in grado di dargli. Tentò,
ma invano, il Salvotti d'intimorirlo; perocchè havvi una certa
semplicità di spirito e di cuore che vieta di prevedere e le grandi
catastrofi e gli esiti tragici e straordinari. Secondo gli animi di
questa tempra, ogni cosa dee avere l'esito il più semplice e il più
naturale. «Sono stato incarcerato senza merito alcuno. Uscirò dal
carcere tosto che sarà riconosciuta la mia innocenza, il che non può
andare in lungo». Ecco il come ragionava il Confortinati, ed io non so
veramente se sarebbe stata in lui maggiore l'angoscia o lo stupore
ov'egli fosse stato condannato. Questa poco intelligente intrepidità
sconcertava i giudici. Un ufficiale di polizia, per nome Lancetti, si
propose di fiaccarla nel modo seguente. Introdusse il boia nella
segreta in cui era chiuso il captivo, e pregò questi acciò lasciasse
che il suo compagno gli pigliasse la misura precisa del collo,
perocchè fra poco dovrebbe impiccarlo, ed in certa guisa per cui
richiedeasi un laccio bene accomodato. Quell'ignobil sceda
dell'uffiziale di polizia e del boia non ebbe l'esito sperato.
Porgendo il collo alla disamina del carnefice, il Confortinati dicea
probabilmente tra sè e sè (e questa volta con ragione), che la cosa
non avrebbe seguito, e che non gli toccherebbe altro a subire che
quella pruova. Non isbigottì di soverchio, e nulla aggiunse ai
precedenti suoi costituti; e sì che la sua prigionia durò assai tempo.
Erasi il carbonarismo larghissimamente diffuso in tutta Italia; ma i
governi che contro questa società s'indracavano, non impugnavano altro
con ciò che l'espressione di un fatto incontrastabile, quale si era la
profonda malacontentezza eccitata in tutta quanta l'Italia dai
portamenti de' suoi principi. In Lombardia, in particolare, era tempo
che l'antica fazione dei sedicenti italici puri riconoscesse i falli
che avea commessi nel 1814, e, maledicendo alla fede posta
nell'Austria, sagrificasse ogni cosa per ammendare il suo torto. Quasi
tutta l'aristocrazia milanese, e quella in ispezieltà che più
efficacemente avea contribuito ad abbattere il regno d'Italia,
congiurava contro l'Austria. Il conte Confalonieri col facile ed
infiammato suo dire instigava contro quella potenza gli animi ancora
tiepidi, e l'odio già mostrato da lui contro la Francia toglieva
all'attuale sua indegnazione contro l'Austria ogni colore di
parzialità o fazioso. Il conte Porro, il giovine marchese Pallavicini,
e Bossi e Ciani e molt'altri, sia dei nobili che del medio ceto, mossi
da un comune desiderio d'independenza, si riunivano per indettarsi
intorno ai mezzi da porre in opera per sottrarre la patria alla
dominazione austriaca. Ma, come ho già detto, niuno si proponeva di
effettuare in Milano una rivoluzione. La mossa dovea accadere in
Torino. Il principe di Carignano, presuntivo erede della corona, erasi
assunto l'impegno di guidarla. E l'esercito piemontese, seguendo i
suoi capi, l'avrebbe operata. Tostochè il principe di Carignano avesse
afferrate le redini dello Stato, tostochè la costituzione fosse
promulgata in Piemonte, le truppe piemontesi doveano valicare il Po e
il Ticino, e venire a Milano. Pavia, città posta sui confini tra la
Lombardia e il Piemonte, e abitata dalla scolaresca, sarebbesi unita
co' liberatori. Milano pure terrebbesi pronta; i cittadini avrebbero
impugnate le armi, altri avrebbero instituito immantinenti un governo
provvisorio. Le province sarebbero concorse al grand'uopo; l'Italia
sarebbe rimasta debitrice della propria liberazione a' suoi propri
figli; e per la prima volta forse, dopo tanti secoli, lo straniero non
sarebbe stato cacciato da un altro straniero sottentrante in sua vece.
Bei sogni, quanto tempo avete voi durato?

La rivoluzione piemontese proruppe in marzo dell'anno 1821; ma non
l'esercito intiero, bensì soltanto compagnie staccate di ciascun
reggimento si sollevarono. Alessandria si trovò occupata dalle truppe
sollevate, il rimanente delle quali era in Torino. Benchè incompleta,
la mossa del Piemonte fu sentita in Lombardia. Il marchese Giorgio
Pallavicini e Gaetano Castillia, giovanissimi entrambi, recaronsi dai
capi del moto di Piemonte per indettarsi con loro del modo di
procedere contro gli Austriaci. Parata sempre alle azioni generose, la
scolaresca di Pavia formò un battaglione, intitolato di Minerva, ed
entrò nel territorio piemontese. Intanto il conte Confalonieri non
poteva farsi capace che alcuni reggimenti piemontesi valessero a far
testa all'esercito austriaco e costrignerlo a rivalicare le Alpi. Nè
infondati erano questi timori; ma gli uomini che apparecchiano una
rivoluzione, non debbono concepire speranza che ogni cosa proceda
appuntino nel modo previamente stabilito, a quella stregua, all'un di
presso, che gli atti di un dramma si tengono dietro l'uno all'altro in
sul teatro. La Lombardia sperava d'avere in aiuto una gran parte
dell'esercito piemontese, e alcune compagnie soltanto si dichiarirono.
Dovea ella per questo la Lombardia abbandonare i suoi disegni e la sua
intrapresa? E chi sa mai se la sollevazione lombarda non si sarebbe
tratta dietro quella del resto dell'esercito piemontese e degli altri
Stati italiani? Chi è da tanto di prevedere tutto, nè si trova in caso
di dovere per alcuni punti mettersi in balía del caso e della fortuna?
Quale è di fatti l'esito di queste congiure rimaste prive di effetto?
Gli è questo, che i governi ne vengono in cognizione ed aspramente le
puniscono, mentre, per altra parte, affatto ingloriosi rimangono i
nomi dei loro autori. I congiurati in pensiero sono puniti dai nemici
delle rivoluzioni non altrimenti che sarebbero se queste avessero
avuto effetto; ma non sono onorati del pari dagli amici della libertà.
Volendo allora mostrarsi prudente, il Confalonieri scrisse al conte di
San Marzano, altro dei capi della mossa piemontese, esortandolo a non
affacciarsi, giusta il convenuto, al confine infino a tanto che tutto
l'esercito piemontese, o poco meno di tutto, si fosse dichiarito per
la costituzione. Questa lettera fu recata dalla contessa Frecavalli,
che la nascose nella fitta sua chioma. Io non potrei descrivere
l'effetto prodotto da quella lettera, e mi dorrebbe di dover
attribuire al Confalonieri le ulteriori risoluzioni del principe di
Carignano. Ognun sa che quel principe se ne stava a Torino, attorniato
dai suoi ministri. Alla sera del 17 di marzo ei ragionò lungamente col
conte di Santa Rosa, allora ministro della guerra, e con alcuni altri,
e promise loro nel ritirarsi di pubblicare nel seguente giorno un
bando che irreparabilmente lo astrignesse a far causa coi sollevati.
Si sciolse dietro di ciò la conferenza, con ferma fiducia per parte
dei seguaci della rivoluzione; giacchè l'ultime parole del principe,
per quanto disse di poi il conte di Santa Rosa, erano sembrate
concludentissime e lo avevano rassicurato sul futuro. Ma la mattina
seguente si diffuse per tempo la notizia della partenza del principe,
la quale immerse i rivoluzionari nella costernazione. Era egli di
fatto partito alla vôlta della Lombardia. Giunse a Milano sotto nome
supposto, e scese in un piccolo albergo all'insegna del Pozzo, poco
stante dalla chiesa di Sant'Alessandro. Recossi dal maresciallo conte
di Bubna, il quale all'annunzio della sua visita non fu poco
meravigliato, e narrogli minutissimamente i progetti dei
rivoluzionari, gli accordi fatti tra' Piemontesi e Lombardi, e tutto
quanto importava al maresciallo di ben conoscere¹. E, ciò fatto, se ne
ritornò.

    ¹ L'autore nel dar contezza di questo colloquio si è, giusta ogni
      apparenza, consigliato con l'imaginazione; chè non è a credersi
      abbia alcuno dei due interlocutori narrato a lui o ad altri, che
      nel potessero ragguagliare, le cose dette in quella congiuntura.
      Spaziando nel campo delle probabilità, si può supporre che il
      principe abbia detto abbastanza per porre l'Austria in grado di
      ripararsi dagli effetti della congiura; ma il sèguito dei fatti
      che narra l'istesso autore è una pruova patente che l'Austria
      non ebbe da lui indizio alcuno delle persone che erano implicate
      nella trama.  Era giustizia il fare quest'avvertenza, com'è il
      dire che l'imaginazione dell'autore, per quanto apparisce, ha
      anche in altre congiunture supplito alla scarsa notizia avuta
      dei fatti, e che talvolta pure egli sembra avere esagerate le
      cose, generalizzato dei fatti particolari, e attribuito a
      malignità del gabinetto o dell'imperatore quel ch'era effetto
      della lentezza austriaca, degli ordini viziosi dello spaccio
      degli affari, o del maltalento o goffaggine degli uffiziali
      inferiori. (_Nota del traduttore_.)

Non mi tocca riferire gli avvenimenti, altronde ben noti, di cui fu
teatro il Piemonte in quel tempo. Mi basta indicare l'aiuto dato dalle
truppe austriache al re di Piemonte; e la parte che esse ebbero nel
ristabilimento dell'antico ordine di cose. Il re di Piemonte
spietatamente si ricattò sopra i suoi sudditi della debolezza de' suoi
mezzi, per cui era astretto ad invocar forze dall'Austria. Questa poi,
paga di occupare, benchè momentaneamente il Piemonte, paga del male
esito delle macchinazioni dei rivoluzionari, e della cognizione
acquistata degli accordi tra i sollevati piemontesi e i malcontenti
lombardi, paga, infine, di vedere il re, suo protetto, arrischiarsi
sulla sdrucciolevole china dei supplizi capitali e delle confische,
astenevasi da ogni provvedimento di tal fatta, ostentando così
clemenza e dolcezza. Alcuni mesi di tal guisa trascorsero, dopo i
quali il re di Piemonte parve desiderar la partenza delle truppe
austriache, e ne fece domanda, che fu incalzata da quelle degli altri
sovrani d'Europa, sospettosi forse che la dimora delle truppe
austriache in Piemonte si protraesse oltre il dovere. L'Austria però
non intendeva a ritirare sì presto le sue soldatesche. E giova qui
notare quanta importanza pone l'Austria nelle brevi sue occupazioni
delle varie parti del territorio italiano. Non appena le si affaccia
l'occasione d'inframmettersi negli Stati pontifici, nel reame di
Napoli, nel Piemonte, nel ducato di Modena, in quello di Parma, essa
premurosamente l'afferra. Allorchè le cagioni per cui fu chiamata non
esistono più, allorchè il principe che ne ha invocato l'aiuto, e i
sovrani emoli dell'Austria, e l'Europa intiera la richieggono di
ritirarsi, essa studiasi di mandare in lungo le cose, allega un
pretesto, accampa un qualche diritto, oppone un qualche ostacolo; in
somma, benchè essa sappia che il suo definitivo stanziamento negli
Stati che non le sono stati concessi dai trattati di Parigi e di
Vienna, non potrebb'essere tollerato, pure si sforza di rimanervi
quanto più lungamente sia possibile. È questa mera fanciullaggine;
perocchè, sapendo l'Austria per certo di non potere definitivamente
impadronirsi di questi Stati, qual maggior pro può essa mai trarre da
un'occupazione durata tre mesi, che non da una durata un mese solo?
Spera essa forse che, protraendo di giorno in giorno la partenza, si
farà gradire qual signora permanente? Spera essa di avvincersi colla
sua presenza e co' suoi modi i cuori delle popolazioni di cui si fa
carceriera? Acciò questo divisamento non fosse privo di fondamento,
sarebbe necessario che l'Austria si travisasse affatto, e ciò non solo
agli occhi delle popolazioni italiane che non le sono soggette, ma
anche a quelli dei suoi sudditi lombardi. Perocchè, insino a tanto che
essa mostrerassi oppressiva in Lombardia, pochi cuori italiani le
saranno propensi.

Dopo una dimora di sei mesi in Piemonte, protratta ad onta dei riclami
del re Carlo Felice e dei gabinetti europei, le truppe austriache non
erano in verun modo disposte a far ritorno entro i loro confini. Il
governo imaginò allora di chiarire i sospetti che di già aggravavano
un gran numero di Lombardi, e di atteggiarsi come se fosse
particolarmente minacciato dai fatti del Piemonte e interessato ad
impedirne il rinnovellamento. Da quel punto l'occupazione del Piemonte
per parte delle truppe austriache vestiva un tutt'altro carattere di
prima. La cosa non avea più luogo a chiesta del re di Piemonte, nè più
bastava che questo monarca rendesse grazie all'Austria per
accommiatarla; ma all'incontro il Piemonte era dall'Austria occupato
per essere ciò necessario alla propria tranquillità, sicchè toccava ad
essa il far giudizio del quando potesse lasciarlo libero senza suo
scapito.

Nove mesi pertanto dopo il termine della rivoluzione piemontese, che
viene a dire in novembre del 1821, venne istituita in Milano una
giunta estraordinaria per inquisire intorno agli accordi ch'eransi
fatti tra i rivoluzionari piemontesi e i malcontenti lombardi. Quieta
era cionnonpertanto la Lombardia in quel tempo; le madri dei
giovanetti scolari arruolatisi nel battaglione di Minerva avevano
riportata promessa dal conte di Strassoldo, presidente del governo di
Milano, che la partecipazione di quei giovinetti alla sollevazione
sarebbe risguardata come una scappata da scuolari; e fidenti nella
promessa, quei giovani erano venuti di nuovo a sedersi sui banchi
dell'Università. Il marchese Pallavicini e Gaetano Castillia, reduci
anch'essi, nè mai stati molestati, credevano che il passo fatto da
loro fosse ignorato o scusato. Ognuno era dunque scevro di apprensioni
quando l'istituzione di quella giunta estraordinaria e i nomi dei
membri di quella, quasi tutti Tirolesi, vennero ad insospettire la
contrada. Erano però i sospetti mitigati dal considerare che nove mesi
eran trascorsi da che il principe di Carignano era stato a Milano,
vale a dire da che l'Austria era stata ragguagliata delle trame dei
liberali milanesi; dietro del che stentavasi a credere che ella avesse
intenzione di processarli da senno, giacchè altrimenti non avrebbe
lasciato ai sospetti un larghissimo tempo per togliere di mezzo tutti
gli obbietti che potevano servire a redarguirli. Conghietturavasi
altresì, e non a torto (o ch'io credo), volesse l'Austria con queste
dimostrazioni avvalorare unicamente una qualche segreta negoziazione.
Può darsi invero che tale e non altra fosse l'intenzione dell'Austria,
e allora convien dire, da un funesto concorso di fortuite circostanze
essere stati addotti i tristi casi del 1821 e degli anni seguenti. Il
primo mandato di cattura spiccato dalla giunta estraordinaria trasse
nelle carceri Gaetano Castillia, quel desso ch'era ito in Piemonte col
marchese Pallavicini. Uno de' suoi fratelli, Giovanni Castillia, era
testè giunto d'Inghilterra, ove avea fatto incidere sopra un suggello
le sue iniziali G. C. e quest'impresa, tratta dall'Alfieri: _Leggi e
non re, l'Italia c'è_. Conoscendo egli l'indole aombrosa della Polizia
di Milano, e la condizione sospettosa del fratello, erasi guardato dal
recare a casa sua quel suggello e avealo deposto presso la signora
Camilla Fè, la quale, per ragione del sesso, era creduta al sicuro
dalle persecuzioni austriache. Trovandosi un giorno in casa di quella
signora, rammentossi Giovanni Castillia d'una lettera del console
delle corti di Spagna a Genova, per nome Beremendi, pervenutagli
alcuni giorni prima ed alla quale non avea fatto risposta. Prese tosto
la penna e scrisse di fretta alcune linee, cui sottoscrisse colle sue
iniziali G. C., e veduto poscia sul tavolino il suo suggello, se ne
valse spensieratamente per suggellare la sua lettera, cui mandò
incontanente alla posta. In Ispagna fervea allora la rivoluzione, e il
Beremendi era console delle corti ispaniche; bastava perciò a destare
i sospetti della Polizia il semplice indirizzo d'una lettera ad un
tale personaggio: or quanto più quando lo spaventoso esergo _Leggi e
non re, l'Italia c'è_, ne contrasegnava il suggello! Il direttore
della posta aperse pel primo quella lettera, cui attribuì senza
peritanza a Gaetano Castillia, quel desso che era andato in Piemonte.
Bolza, Cardano ed un altro di cui non rammento il nome ebbero pertanto
incontanente l'ordine di recarsi a frugar nelle carte e robe di
Gaetano Castillia e di catturarlo nel caso che da quella inquisizione
emergesse un qualche gravame contro di lui. Gaetano Castillia avea
ricevuto alla sera una lunga lettera di Emmanuele Marliani, che allora
trovavasi in Ispagna e venne in fama di poi per la luminosa sua
comparsa in quella contrada. Vi si conteneano dei particolari intorno
alle cose della Spagna, delle considerazioni sul probabile
scioglimento di quelle faccende, come pure delle considerazioni
sull'Italia, congiunte a voti per essa, e forse altresì intorno agli
ultimi tentativi fattisi in Piemonte, e l'ammaestramento che si dovea
trarre da quei fatti. Subito erasi posto il Castillia a rispondervi;
e, spesavi una parte della notte, avea poi chiuso diligentemente la
lettera e la risposta in un cassettino frammezzo a pannilini,
proponendosi di ardere alla mattina per tempo la lettera e di mandar
la risposta. Ma fu antivenuto dagli agenti della Polizia. Non
aggiornava ancora quando questi agenti gli si presentarono,
esortandolo a nulla occultare. Ei consegnò loro le sue chiavi, e se ne
rimase tranquillo spettatore della loro disamina sintanto che li vide
intenti a frugare nel suo scrittoio e nello scrigno delle sue
scritture; ma ben dovette fare forza a sè stesso quando li vide
volgersi all'armadio delle biancherie, aprirne i cassettini, porre le
mani sui pannilini che coprivano quelle lettere, ed estrarnele. Il
solo fatto di avere occultate quelle carte era motivo di sospetto
contro il Castillia, e bastava ad autorizzarne la cattura; ond'è che
il Bolza lo avvertì che una vettura da nolo aspettavalo alla porta, e
gl'intimò di venirgli dietro in carcere. Uno dei fratelli del
Castillia¹ avendo ottenuto il permesso di accompagnarlo alla prigione,
giovossi di quella congiuntura per dargli alcuni consigli, e recossi
poscia difilato dal marchese Pallavicini a narrargli la disgrazia
accaduta al fratello, e ad esortarlo di sottrarsi con la fuga ad un
simile destino.

    ¹ Non era già quello di cui ho fatto menzione qui sopra, e
      il quale fu causa prima, benchè innocente, di tante sciagure.

Ho detto che il Pallavicini era giovane assai. Egli avea certamente
nudrita la sua mente con la lettura di Plutarco e di Tito Livio, e
imparatovi come i grandi uomini dell'antichità si sagrificassero pei
loro amici e sapessero morire con essi quando non potean salvarli. E
in vero non ebbe appena udito della cattura dell'amico, che
attribuendone subito la causa al viaggio fatto di conserva con esso in
Piemonte, esclamò: «volere, ben lungi dal fuggire, voler condividere
il destino del Castillia; il massimo torto essere stato il suo; aver
lui proposto quel viaggio; non averlo seguìto l'amico se non per
condescendenza, ec., ec.». Nè fu pago di dir queste cose fra le
domestiche pareti; ma, fatto sordo ai consigli, e direi quasi alle
suppliche instanti del fratello del Castillia, il quale sforzavasi di
fargli intendere i tristi possibili effetti del passo ch'egli stava
per fare, uscì precipitoso fuori di casa e corse senza prendere fiato
all'ufficio della Polizia, ove richiese ad uno ad uno tutti gli
ufficiali in cui si abbattè, di chiuderlo in carcere col suo amico.
Quelle strane instanze non ebbero lo sperato esito. Il Pallavicini fu
ributtato burberamente; gli dissero non bastare il voler essere
incarcerato per venir chiuso in carcere, e lo esortarono ad andarsene.
Io non so invero se questa mattia fosse necessaria per cagionare
l'arresto del Pallavicini; perocchè la sua gita in Piemonte veramente
ponealo fra' primi nella lista dei sospetti; e se l'Austria era allora
determinata a porre in chiara luce gli accordi che eransi fatti nel
1821 fra i Lombardi e i Piemontesi, essa non potea cominciar meglio
l'opera sua che con la cattura del Pallavicini. Fatto è che questi non
dovette sospirare un lungo tempo pel carcere. Due giorni dopo la
strana sua domanda all'ufficio della Polizia, il conte Bolza,
appressatoglisi all'uscir dal teatro, invitollo a venirgli dietro, nè
lasciollo se non dopo ch'esso fu chiuso in una segreta poco lontana da
quella in cui era il Castillia.

Troppo avea presunto di sue forze e di sua fermezza il Pallavicini.
Schietto, generoso e disposto a prodezza, ma semplice ed ingenuo,
viziato da quella levità di carattere per cui l'animo va fluttuando
fra le più contrarie disposizioni, si empie oggi di matte speranze per
isprofondarsi domani nello sterminato abisso della disperazione, era
il Pallavicini uno di que' tali che sono in grado del pari o di
commetter le più grandi o le più nocive azioni, o di starsene inerti
del tutto, secondochè portano le circostanze, e sempre senza
premeditazione, tranne però il primo caso. Com'ei si vide in carcere,
tosto s'accorse che la sua propria sciagura non punto alleggiava
quella dell'amico, e concepì un ardente desiderio della libertà. Sua
madre, da cui era amato teneramente, desiderava ch'ei fosse liberato,
più ancora che nol desiderasse egli stesso; e la Polizia, o, per dir
meglio, il governo, proposesi di avvantaggiarsi dei sentimenti della
madre e del figliuolo. Non appena i membri del tribunale straordinario
e il giudice istruttore, Menghini, vennero in cognizione della levità
ed impetuosità del carattere del captivo, che prepararono le loro
macchine. Obbliava di già l'Austria in quel tempo, che la faccenda non
era stata ad altro fine indirizzata che a somministrarle un pretesto
per prolungare l'occupazione del Piemonte e del reame di Napoli.
Avendo essa posto in campo sospetti, volea giustificarli. Ben sapea
esservi stata congiura, perocchè aveane avuto contezza dal principe di
Carignano, e dacchè erasi posta scopertamente ad inquisire in
proposito, temea di apparire melensa ove non la rinvenisse. Impegnato
che fu il suo amor proprio, il governo si rassegnò a trovar dei
colpevoli, e non fu malagevole il suo cómpito.

Cominciossi per parlare al Pallavicini della congiura come di un fatto
notorio ed incontrastabile; poscia, trovando perseverante il
prigioniero nel negare un fatto così constatato, e veggendolo domandare
con tanta sollecitudine e commozione della propria madre, s'invocò
l'opera di questa, la quale, dopo la cattura del figliuolo, non cessava
dall'assediare l'anticamera del tribunale. Uno dei giudici chiamolla
nel suo gabinetto, l'accolse affabilissimamente, e datele notizie
confortanti del figliuolo, la cui fragile salute avea pur troppo a
scapitare per una lunga prigionia, aggiunse che la caparbietà di esso
nel negare una macchinazione della quale il governo conoscea i più
minuti particolari, era cosa fatta per indisporre gli animi contro di
lui; che la confessione richiesta al medesimo non era altro che una
formalità, un atto di sottomissione indispensabile affatto, ma però
tale, che non potea portare sinistre conseguenze per lui nè per altri.
Proseguì egli a parlarle in questi sensi, finchè la contessa,
interrompendo il discorso, accertollo ch'essa ben comprendeva le
benefiche intenzioni di S. M., nè potea dubitare che il figlio non le
comprendesse al pari di lei, e non vi si arrendesse con premura e
riconoscenza. Interrogò il giudice la contessa Pallavicini se
potess'ella sperare d'indurre il figliuolo alla confessione che a lui
veniva richiesta, e dietro la risposta affermativa ch'ella diede, la
fece introdurre nella prigione del figlio. La storia non dee toccare di
quello che sia stato detto allora dalla madre e dal figliuolo, ed è suo
debito di rispettare il segreto intorno a simili scene; debito tanto
più facile a servare, quantochè il racconto delle medesime potrebbe
solo indebolire quell'interesse che ne emerga. Fatto è che il
Pallavicini, dopo la visita della madre, confessò quel tanto che gli si
richiedea e ch'ei non credea ignorato ormai da veruno. Nelle prigioni
dell'Austria è d'uopo eleggere tra un sistema assoluto di diniego,
spinto sino all'assurdo, per cui si impugni risolutissimamente tutto
quanto può, dappresso o da lungi, direttamente o indirettamente,
toccare ad un fatto incriminato, e un sistema di piena confessione, per
cui si rinunzi ad occultare una sola delle circostanze del fatto
medesimo. Colui che spera di ristrignersi a confessare quel tanto che
riguarda sè stesso, senza pregiudicare i suoi sozi, e vorrebbe usare
schiettezza da un lato e dissimulazione dall'altro, è perduto;
perciocchè il giudice procede a tal modo: ponendo per istabilito il
fatto confessato dal reo, mette subito in campo, come conseguenza di
esso, un altro fatto ch'ei fa le viste di tenere come confessato
implicitamente col primo. E se l'inquisito ricusa di ammettere
quest'altro fatto, gli oppone ch'ei distrugge la prima sua confessione,
che pecca contro la logica, ec., insino a tanto che esso venga quasi ad
arrossire del diniego. Ond'è che l'inquisito è condotto quasi per forza
ad ammettere questa conseguenza della prima sua confessione, ed ecco
subito messo a lui dinanzi un terzo annello, un'altra conseguenza di
secondo grado, che gli è forza ammettere come la precedente; e così si
va procedendo via via, insino a tanto che non vi sieno più segreti da
propalare. Era il Pallavicini senza dubbio fermamente risoluto di non
compromettere altri che sè medesimo, ma compromise di fatti molti
altri. Quando se ne fu addato, tentò di ritrattarsi, cadde in
disperazione, e rimase come fuori di senno per lungo tratto di tempo.
Sicchè troppo acerbo sarebbe il rimproverargli un momento di debolezza
che fu espiato così crudelmente.

Come il Pallavicini, così anche il Castillia si persuase di non avere
a compromettere altri che sè medesimo, con isgravarsi dal peso d'una
perpetua menzogna. E di fatti io non ho pruova alcuna che le sue
confessioni abbian portato danno a veruno. Checchè ne sia, il nome del
conte Confalonieri venne proferito dinanzi alla giunta, e la cattura
di lui fu posta in discussione. Uno degli amici di lui era tuttora in
relazione con un antico ufficiale della polizia al quale avea prestato
servizio in altri tempi. Questo ufficiale, ora defunto, scrisse subito
a quell'amico per avvertirlo del pericolo che il Confalonieri correa.
Sospettato egli pure, e persuaso che la casa del Confalonieri doveva
essere invigilata attentamente, quell'amico recossi anzitutto dal
consigliere Marliani, la cui figliuola era stretta in amicizia e col
Confalonieri e coi principali liberali. Parlò con questa signora del
modo di ragguagliare il Confalonieri di quanto riguardavalo, e si
stabilì fra loro ch'essa invierebbe da lui il servo fidato di suo
padre, persona sicura e devotissima. Il Berchet, appressatosi a quella
signora nel mentre ch'essa ragionava con l'amico del Confalonieri, udì
le loro parole, e immantinenti si diliberò di scampare in estero
Stato, nè pose tempo in mezzo ad eseguire quel proponimento. Ricevette
pertanto il Confalonieri la notizia che gli amici erano impazienti di
fargli giugnere, ma non ne fu punto commosso, e ricusò di fuggire.
Alla sera del giorno medesimo, il menzionato ufficiale di polizia
scrisse di bel nuovo all'amico suddetto, essere stata stanziata la
cattura del Confalonieri. Gli amici si riposero in moto; ed anzi la
stessa figliuola del consigliere Marliani recossi dal Confalonieri per
fargli presente l'imminenza del pericolo e scongiurarlo ad andarsene.

Diè saggio il Confalonieri in quella occasione d'una levità di
carattere, che può servire di spiegazione e di escusazione dei falli
ch'egli avea precedentemente commessi. Gl'iterati avvisi mandatigli
da' suoi amici erano avvalorati altresì dalle insinuazioni abbastanza
chiare del maresciallo conte di Bubna, che teneva in quel tempo il
comando militare in Milano, ed era uomo retto e capace di
attaccamento. Nelle frequenti visite ch'egli faceva al conte ed alla
contessa Confalonieri, non mancava egli di ostentare molta ansietà
della mala salute del conte, e dal consigliare a lui ed alla contessa
un viaggio di alcuni mesi. Ben comprendeano entrambi il fatto per cui
mostravasi inquieto il maresciallo, e raffrontando questi replicati
consigli con gli avvertimenti venuti altronde, non potevano
dissimularsi il pericolo. Ora perchè mai trascurò egli il Confalonieri
l'occasione propizia che gli si offeriva? Perchè mai non volle egli
andarsene e starsene fuori per alcun tempo? Voleva egli punirsi della
funesta fidanza da lui posta l'anno 1814 nell'Austria? Desiderava egli
tergere col martirio la lieve macchia contratta dalla sua riputazione
in quel tempo? Benchè questa ipotesi sia molto onorevole pel
Confalonieri, difficil cosa è tuttavia il conciliarla coi
provvedimenti ch'ei non mancava di fare onde aprirsi al caso una via
di scampo. Diceva egli bensì agli amici: «Non partirò; non mi ritirerò
a fronte della tempesta, voglio anzi affrontarla; sarà di me quello
che Dio vorrà, ec., ec.»; ma intanto facea praticar nel solaio di sua
casa un buco che dava nella casa vicina (la casa Bonacina), e per quel
buco proponeasi di fuggire camminando sui tetti finchè trovasse od una
finestra od un abbaíno aperto per entrare in una qualche casa. Io non
so dire s'ei si proponesse di rimanervi celato sotto la salvaguardia
dell'ospitalità, o se sperasse di scendere le scale di quella casa e
d'uscirne pel portone senza essere veduto o notato. Ben era peccato
che il Confalonieri, risoluto, come pare ch'ei fosse, di sguizzar via,
non abbia meglio ideato il modo di farlo; ch'egli abbia voluto
aspettare fino all'ultimo istante per effettuare il suo disegno, e
siasi determinato a tentare una fuga pericolosa pei tetti, quando non
solo la porta della sua casa, ma quelle pure della città e dello Stato
erangli aperte. Che se alcuno dubitasse della verità della mia
asserzione, e credesse in quella vece che il Confalonieri avrebbe
forse incontrato maggiori ostacoli alla fuga di quelli ch'io suppongo,
io gli risponderei col racconto di un fatterello singolare. Sei
settimane prima della sua cattura, il Confalonieri abitava una villa
sulle rive del lago di Como, nel sobborgo di questa città chiamato
Borgo-Vico. Per festeggiare il giorno onomastico della consorte, egli
convitò parecchie persone a pranzo il 15 di ottobre, giorno della
festa di santa Teresa. Vennero i convitati all'ora prefissa; trovarono
apparecchiata la mensa, raccolta la brigata, ma assenti i padroni. Più
ore trascorsero, duranti le quali gli amici colà convenuti rimasero
inquietissimi intorno al destino del padrone di casa. Giunse egli
finalmente a piedi, preceduto da sua moglie e da' signori Francesco
Arese e di Fellberg. Erasi egli spassato nell'approfittare della
vicinanza della Svizzera e della libertà con cui passava e ripassava
il confine per empire la carrozza di oggetti in frodo de' dazi. Dietro
la denunzia di una spia, la sua carrozza era stata visitata e
confiscata. Or non poteva egli fare un uso migliore della libertà con
cui recavasi cotidianamente in Isvizzera?

Gli è forza pertanto supporre che il Confalonieri, mentre ricusava di
fuggire quando gli amici vel consigliavano, proponessesi di andarsene
quando a lui paresse opportuno. Nè sarebbevi perciò ragione di
rimbrottarlo gravemente; se non che era almeno da desiderare che gli
apparecchiamenti da lui fatti a tal uopo fossero stati così bene
ideati come quelli suggeritigli dagli amici. Ora a questo proposito
egli è da stupire che, dopo aver fatto aprire un varco nel muro
divisorio tra la propria casa e la casa Bonacina, il Confalonieri non
siasi poi data la briga d'invigilare a fine che quel varco non fosse
chiuso. Il che appunto accadde.

Era il Confalonieri male in salute, come ho detto. Giaceva egli a
letto quando vennero ansanti i suoi famigliari annunziandogli che
agenti della polizia entravano in casa. Balzar fuori del letto,
ghermire in fretta gli abiti, e scampar da una porta situata dietro le
cortine del letto per andare sul solaio, donde sperava passar nella
casa vicina, fu pel Confalonieri la faccenda d'un istante. Di già
appressavasi egli al varco, e potea credersi salvo. Vi giunge ansante
e trepidante. Tremenda delusione per lui! Il varco era stato chiuso
dal padrone della casa vicina, a detta di alcuni, o da un servo dello
stesso Confalonieri, a detta di altri. Ognuno però concorda nel dire
che quello sgraziato accidente fu mero effetto del caso, e sarebbesi
facilmente cansato se il Confalonieri fossesi data la briga di
invigilare sopra i mezzi apparecchiati pel proprio scampo. Vedendosi
côlto nel laccio, tentò il Confalonieri di scampare per una scala
segreta, ma non appena ebb'egli sceso alcuni gradini, che udissi
chiamare per nome da un uomo che l'aspettava appiè della scala
medesima. Era questi il conte Bolza, l'esecutore di tutte le catture
politiche, il quale, armato di due pistole, intimavagli d'arrendersi.
Non tardò il Confalonieri a sottomettersi. Le sue carte furono
esaminate, ed egli in compagnia degli agenti della polizia e della
gendarme, fu condotto in carcere.

Si è questo per avventura il luogo opportuno per dire alcune parole
intorno al carattere del conte Confalonieri, che mi è toccato di
rappresentare or come fermo, or come leve, or come ambizioso, or come
devoto, or come poco scrupoloso, or come di soverchio fidente, e, in
una parola, proteiforme. Non è infatti cosa infrequente il trovare
accoppiati in un istesso uomo le qualità e i sentimenti più contrari
fra loro: e se i caratteri di simil tempra sono uno scoglio da cui
debbono guardarsi pel meglio dell'opere loro i romanzieri ed i poeti;
lo storico, che è schiavo de' fatti, dee fedelmente ritrarli, non
senza aver cura d'avvertire il lettore dello strano spettacolo cui è
costretto a porgli sott'occhio.

Ebbe il Confalonieri dalla natura poca sensitività ed un temperamento
capacissimo di esaltazione. Non si è venuto in cognizione ch'egli
abbia provato forti passioni; ma spesso egli fu veduto commuoversi ed
infiammarsi contro certe cose o contro certe persone che
dispiaceangli. Egli è inoltre capacissimo di ammirazione; ma io non
avviso di fargli torto con dire, essere questo sentimento in lui per
lo più raffreddato da un certo quale scetticismo, così comune però in
Italia, che non si può farne un particolare rimprovero al
Confalonieri. Cresciuto in una famiglia stata devota in ogni tempo
all'Austria ed alle idee ch'essa rappresenta, sullo scorcio del secolo
decimottavo e frammezzo ad una generazione tutta imbevuta delle
dottrine rivoluzionarie, il Confalonieri subì ad un tratto l'influenza
dell'orgoglio aristocratico, dello scetticismo volteresco,
dell'entusiasmo liberale onde ridondavano i giornali francesi e i
bandi dell'esercito francese, e di quell'entusiasmo altresì che era
stato messo in voga dall'Alfieri per la libertà de' Greci e de'
Romani. L'imaginazione, facoltà dell'animo sì esuberante in Italia, è
altresì la facoltà predominante nel Confalonieri; ed una tale facoltà
in lui, del pari che in chiunque non la faccia servire ad una forte
passione o ad una profonda convinzione, e la lasci esaltarsi e
reggersi da sè, non ha mai prodotto alcunchè di veramente bello o
grande. L'uomo, il cui animo e il cui cuore non abbiano una base
solida da appoggiarvisi, nè scorta illuminata e fida da seguire, vo'
dire affetti profondi e massime invariabili, scagliato che sia nella
vita pubblica, sarà capace ora di un'azione magnanima, ora di un fatto
men che onorato; muterà parere secondo che vel trarrà la versatilità
connaturale all'umano genere; benchè forte, cadrà in debolezze; benchè
generoso, si abbasserà alla pari di coloro che sono men che generosi;
benchè schietto ed aperto, offenderà la verità; benchè accorto e
dissimulato, farà le più stolte confessioni; errerà insomma a
casaccio, qual nave priva di piloto e di bussola, nell'immenso pelago
delle sensazioni, dei pensieri, dei desideri e degl'interessi,
lasciandosi andare in balía di quelli e di questi, facendo il saggio
di tutto, e sarà vinto alla fine e unicamente dalla stanchezza.

Io non ho fatto con ciò il ritratto del Confalonieri, bensì ho
descritto un tipo di cui il Confalonieri è una varietà. L'animo del
Confalonieri è naturalmente elevato; la sua mente naturalmente portata
ai pensieri nobili o generosi; ma standosi anche rinchiuso nel cerchio
del giusto e del bello, il Confalonieri si è dimenato assai, ed ha
mutato frequentemente parere e proponimento. Spesse volte altresì egli
si è mostrato incoerente, e parve mosso ad un tratto da varii e
contrari impulsi, e chiudere in sè parecchi individui diversi.

Nella congiuntura di cui facciamo qui discorso, il Confalonieri
seguiva il suo nobile e coraggioso istinto col dichiarare a' suoi
amici di non voler partire; cedeva ai dettami della prudenza col far
aprire il varco pel quale dovea fuggire, e pagava infine, col
trascurare d'invigilare sopra quel varco, il suo tributo alla levità
del carattere (chè così può essere chiamata una siffatta
impreveggenza). Chi non direbbe che si tratta qui di tre uomini
diversi?

Interrogato come il Pallavicini e il Castillia, non doveva il
Confalonieri cedere com'essi. Ma la sua impreveggenza tornò agli amici
suoi non meno funesta, di quello che a lui fosse stata la fiacchezza
del Pallavicini. Desiderando egli far conoscere alla moglie quanto era
accaduto fra lui e i suoi giudici, volle scriverle due righe, e
s'appigliò a quest'uopo ad uno di quei mezzi che sono da gran tempo
usati dai prigionieri, sicchè da niuno sono ormai ignorati. Spiccò
dalla invetriata un pezzo di piombo, fecene un rotolino appuntato e se
ne valse a guisa di toccalapis per iscrivere una lettera sur un
pezzetto di carta. Ciò fatto, era d'uopo trovare un messaggero; ed io
non so veramente il perchè siasi il Confalonieri indotto a scegliere
per quest'ufficio uno degli uomini della gendarme da cui era
custodito. Parve costui intenerito dalle preghiere del nobile captivo;
acconsentì alla domanda, promise fede, e recò la lettera al giudice
inquisitore. Erano in questa lettera nominati il Fellberg, il Comolli,
il Borsieri e alcuni altri, che vennero tosto catturati.

Incalzato dalle interpellanze, e addatosi altronde che la congiura era
ben nota al governo, il Confalonieri, nell'atto stesso che confessò
d'aver saputo delle macchinazioni dei congiurati, tentò di
giustificarsi, allegando di essersi opposto sempre alla loro
effettuazione. E in prova di ciò addusse il fatto di avere scritta una
lettera al marchese di San Marzano, con cui esortavalo a non
affacciarsi al confine lombardo. Interrogato del mezzo con cui avea
potuto far capitare questa lettera al San Marzano il Confalonieri
nominò la contessa Frecavalli, la quale ebbe a sopportare pochi giorni
di poi una visita degli ufficiali della polizia, ed una cattura di tre
giorni nelle proprie stanze. Taluno sarà forse desideroso di conoscere
il come si osservino dalla polizia austriaca i riguardi che si debbono
usare alle donne. La contessa Frecavalli ebbe per custodi nella sua
propria stanza due agenti di polizia ed un uomo della gendarme. Uno di
questi agenti, per nome Fedeli, giovane ed avvenente, non era privo di
una certa quale urbanità di tratto; ma i precisi ordini datigli non
gli permisero di accondiscendere al desiderio della contessa
Frecavalli, coll'uscir fuori un solo istante dalla camera di lei, nei
tre giorni e nelle tre notti dell'arresto della medesima. Ond'essa non
volle andare a letto, nè abbandonare la seggiola su cui si era gittata
quando vide entrar nella camera gli agenti di polizia, sopportò con
piena calma quella soggezione, non tralasciando di tribolare co' suoi
sarcasmi quegli agenti, e in particolare il Fedeli, per l'uffizio
rozzamente vile cui avevano accettato verso ad una donna. Non era essa
più giovinetta in quel tempo, e lo sforzo che fece per non dar a
conoscere di sentirsi affetta di soverchio da quella brutalità, le
guastò la salute per sempre.

Non debbo omettere di far edotto il lettore del modo col quale venne
osservata la promessa fatta dal conte Strassoldo, presidente del
Consiglio di governo, alle famiglie dei giovanetti che si erano
arruolati nel battaglione di Minerva. Non appena fu in piede la giunta
straordinaria per istruire il processo contro i congiurati, che tutti
quegli scuolari furono catturati. Invano se ne richiamarono le loro
madri presso il presidente del governo; perocchè questi non avea
promesso che quel tanto cui credea poter attenere, e il gabinetto di
Vienna, poco sollecito dell'onore de' suoi ufficiali, avea testè
nominato dei commissari, le cui attribuzioni erano affatto
independenti dal presidente del Consiglio di governo. Parecchi di quei
giovanetti vennero poi condannati come rei di ribellione; altri furono
discacciati dall'Università e ributtati da ogni aringo, come rei di
poco attaccamento alla Casa d'Austria.

La casa di correzione riboccava di catturati politici, e novelle
catture accrescevano cotidianamente il numero di questi. Tutte le
famiglie erano immerse nella costernazione. Niuno usciva di casa senza
guardarsi dietro, e senza vedersi seguito da uno o due uomini, male in
assetto, e di cera ignobile, come sono per lo più gli agenti segreti
di qualunque potestà, e quelli in ispecie di una potestà arbitraria.
Quante volte ho io veduto dalla mia finestra un uomo da' cinquanta a'
sessant'anni, vestito d'un abito verde, con un cappellaccio calato sul
viso, un fazzoletto a colori annodato attorno al collo, la schiena
arcata, l'incesso tardo, passeggiar tristamente in istrada, e sostare
tratto tratto sotto il portone dalla casa posta dirimpetto, guardando
ora all'uno, ora all'altro dei capi di quella strada, o sforzandosi di
spinger lo sguardo a traverso le cortine dietro le quali io mi stava.
Era costui uno spione ben noto, simile a tutti quelli che erano
egualmente appostati in ogni altra strada o davanti ad ogni casa
sospetta. Non poteano due persone salutarsi cammin facendo per le vie
della città, senza che il direttore della polizia ne fosse subito
ragguagliato. Niuno si accostava ad un altr'uomo senza diffidenza;
niuno si arrischiava di andare per due giorni di seguito nella istessa
casa, per tema di destare sospetti.

Chiari vedeansi sopra tutte le lettere affidate alla posta i segni
dell'infrazione del suggello. Quante persone furono chiamate dal
direttore della polizia, o tratte a lui dinanzi in sembianza di
malfattori, per essere da lui interrogate, per esempio, sur un
discorso fatto in loro presenza in un dato giorno e in un dato luogo!
Potevano ben esse negare il fatto, fosse o non fosse vero realmente;
ma non poteano con ciò raddolcire l'umore aspro del direttore, il
quale, contento di incutere loro un momentaneo terrore, le avvertiva
con tuono d'oracolo, essergli noti i loro minimi pensieri, biasimarsi
questi da lui fortemente, e poco voler tardare a dargliene pruova.
Nella città non si parlava d'altro che dei tormenti inflitti ai
prigionieri politici, e le segrete dell'Inquisizione pareano un nulla
a udire quel che si diceva delle segrete della casa di correzione di
Milano. Bucinavasi di cibi o bevande dati ai captivi per alterarne il
senno e strappar loro il segreto: ma questa tortura non fu mai e poi
mai posta in uso in Milano, nè dagli Austriaci; e si dee lasciarne
l'ignominia al duca di Modena, che se ne valse. Se non che i mezzi
posti in opera dalla giunta estraordinaria di Milano, dacchè in
ispezieltà il Salvotti era stato chiamato da Venezia a Milano per
farvi l'ufficio di giudice inquisitore in luogo del Menghini, questi
mezzi, men grossolani certamente, erano tuttavia crudeli ed iniqui.
Non posso tacere qui di un fatto che varrà di risposta a coloro i
quali, per troppa ingenuità di animo, dicessero non potersi dare in
Europa un governo capace di sancire, inscrivendole nel suo codice,
disposizioni simili a quelle che io debbo menzionare. Ed è, non
esservi negli Stati austriaci codice di processura determinato per le
giunte estraordinarie, e condursi da queste i processi che sono loro
demandati, a seconda delle momentanee occorrenze. Facciasi da ciò
ragione dell'estensione veramente sconfinata delle facoltà concesse a
queste giunte.

Il Salvotti entrava talvolta a mezza la notte nelle segrete de'
prigionieri, e destandoli di repente, facea loro, prima che
risensassero dallo stupore e dallo spavento, interrogazioni insidiose,
per le quali vantavasi di possedere una rara perizia. La mancanza
d'aere libero, e di esercizio, le angoscie d'animo ond'erano oppressi
i captivi, tutto in somma conferiva a guastar loro la sanità. Parecchi
caddero infermi; alcuni corsero rischio di perder la vita, mentre il
Salvotti richiedeva la più piena confessione per concedere agli uni la
visita del medico, agli altri il conforto di abbracciare un'ultima
volta una persona carissima, o alla maggior parte l'ultimo colloquio
con un confessore. Ebbevi un moribondo al quale fu negato un
confessore di sua propria scelta, per imporgliene uno il quale, giusta
ogni apparenza, era una spia. Avendo l'ammalato risposto che si
confesserebbe a Dio, non si osò fare più lunga instanza in proposito e
chiamossi il sacerdote desiderato del moribondo. Fecesi però una
picciola vendetta sopra il sacerdote istesso, mandando in cerca di lui
per modo da indurlo a credere ch'ei fosse chiamato in prigione per
rimanervi.

Gli interrogatorii aveano luogo tra l'accusato e il giudice istruttore
Salvotti, in presenza d'un cancelliere, il quale scrivea le domande e
le risposte. Componea poscia il Salvotti un epilogo di tutti questi
interrogatorii, di cui lasciava copia, dopo terminati i costituti,
all'inquisito, esortandolo ad apparecchiare pel giorno seguente la
risposta, cui davasi il nome di difesa; perocchè in siffatti processi
l'accusato non può nè affidare la propria difesa ad un avvocato, nè
tampoco giovarsi della dottrina e dei consigli altrui. Il captivo
trovavasi adunque improvvisamente e pel breve spazio di ventiquattro
ore, costretto a prendere in disamina la voluminosa raccolta delle
interrogazioni ch'erangli state fatte, e delle risposte da lui datevi
mesi e mesi prima, ed a difendersi. Uno di quegl'inquisiti, fra altri,
stette diciotto mesi in carcere, nel quale tempo fu interrogato due
sole volte, la prima, subito dopo la cattura, entrante la primavera
del 1822, per non altro uopo, che per constatare l'identità della
persona; la seconda alla fine dell'anno 1822; dopo del che non vide
più i suoi giudici se non nel mese di ottobre dell'anno seguente, in
cui fu riposto in libertà. Un captivo può egli assicurarsi
dell'esattezza od inesattezza di costituti avvenuti da sì remoto
tempo, quando inoltre essi sieno, come furono quelli per esempio del
Confalonieri, in tanto numero da giugner quasi ai cento? Se
l'inquisito tentava di ridursi le cose a memoria, se pigliava a
rettificare i fatti stabiliti dai costituti, se ardivasi ad entrare in
discussione col proprio giudice, egli era irreparabilmente perduto.
Alcuni appigliaronsi ad un felice compenso. Pregarono l'istesso
consigliere Salvotti di stendere le loro difese, in quel modo che avea
steso le accuse, dichiarando di rimettersi in tutto e per tutto al suo
senno e alla perfetta sua probità. Ed egli, pago di questo tratto di
confidenza, si diede con una certa quale vanagloria a fare con eguale
acume due parti, l'una opposta all'altra, a sostenere con l'impegno
medesimo il pro e il contro. Ond'è che gl'inquisiti che posero le
proprie sorti nelle mani di quello strano avvocato, furono meglio
difesi che non quelli i quali vollero pigliarsi essi medesimi questa
briga.

Ebbevi in questa occasione dei fratelli incarcerati e condannati per
non avere voluto farsi accusatori l'uno dell'altro; furonvi persone
condannate per non avere tradito il segreto ch'era stato confidato
loro; e per meglio dire, quasi tutti coloro de' cui gemiti risuonarono
poscia le segrete dello Spielberg non per altro vennero condannati che
pel reato di non-rivelazione. Io non preterirò qui l'occasione di
encomiare una volta almeno senza miscuglio di biasimo il procedere del
conte Confalonieri. Non appena si fu egli addato delle vere intenzioni
dell'Austria, e si persuase ch'era certa la sua perdita, e che la
speranza con cui lo aveano in sulle prime lusingato, era meramente
un'insidia tesa contro la fedeltà sua agli amici, che si appigliò e
aderì fermamente al sistema di negar tutto. Allora spiegò
quell'irremovibile forza di volere, che fino allora eragli stata sì
male in aiuto. Facendo egli forse in allora giusto giudizio dei
passati suoi portamenti, riguardò con occhio sereno i patimenti che
gli erano destinati e cui poteva accettare a titolo di espiazione.
Fatto è che niuno de' suoi compagni di sciagura ebbe a rimproverargli
un momento di debolezza; e l'Italia tutta quanta, ponendogli a merito
i tanti e sì angosciosi anni di captività, e la nobile rassegnazione
con cui egli seppe fare il sagrificio della propria vita e della
propria libertà, sdimenticossi gli sgraziati fatti del tempo addietro,
e diedegli un posto fra' suoi figliuoli prediletti. In un tempo di
crisi e di rivoluzioni come si è quello in cui viviamo da poco meno
d'un secolo, gli uomini politici che non s'ingannino mai sono in poco
numero; ma minore ancora è il numero di quelli che si purghino in tal
guisa di un fallo con un eroico procedere serbato sì a lungo. Gli
altri inquisiti si diportarono bene, e quanto a me, io sono accertato
che non uno di loro mancò al proprio debito, e che i più fiacchi non
peccarono se non contro sè stessi, vale a dire che si persuasero di
non confessare se non a proprio danno. Io recherò qui di nuovo un
esempio del modo adoperato dalla giunta per istrappare il segreto di
bocca agl'inquisiti. Un notaio di Brescia, per nome Bontempi, avea
fatto un istromento di donazione o di cessione dei beni dei fratelli
Camillo e Filippo Ugoni a pro del loro zio Francesco Ugoni.
Quell'istromento fu impugnato come nullo, perchè destinato a
conservare ai fratelli Ugoni le loro sostanze, che secondo le leggi
portate contro gli spatriati doveano soggiacere a sequestro. Il notaio
fu incarcerato e assalito in mille varii modi per trarlo a confessare
la simulazione di quella donazione. Ma sia che realmente egli avesse
fatto quell'istromento in buona fede, sia che comprendesse essere
d'uopo pel proprio scampo il dirlo, fatto è ch'ei negò risolutamente
di saperne di simulazione, e sostenne inconcussamente di avere creduto
di fare un istrumento valido, e che l'atto era stato fatto nella
debita forma, ec., ec. Uno dei testimoni che aveano sottoscritto
l'istromento, per nome Panigotti, ricoveratosi in estero Stato subito
dopo la cattura del notaio Bontempi, e condottosi a Brusselle, ove
stette alcun tempo, era un amico dello stesso notaio. Conoscea la
giunta l'amicizia che passava tra 'l Bontempi e il Panigotti, nè
ignorava, perchè esperta oramai in siffatte materie, il sentimento
angoscioso e cocente da cui viene affetto un uomo posto a fronte di un
altro per sostenergli in faccia ch'esso ha mentito; il qual
sentimento, ove i due confrontati sieno stati amici fra loro, ne rende
il confronto affatto insopportabile. Dietro la cognizione che avea di
un tale fatto e, sto per dire, d'una tale legge, il giudice istruttore
disse al Bontempi, che il Panigotti, anch'esso captivo, avea
confessato quel tanto ch'ei s'ostinava a negare. E aggiunse che,
ostinandosi egli tuttora nella impugnativa, gli avrebbero condotto
dinanzi l'amico per vedere quello che saprebber dire entrambi in un
tale frangente. Udendo e della cattura dell'amico e della confessione
del medesimo, rimase il Bontempi costernato. Non reggendo al pensiero
di dover dare una mentita all'amico e di passare presso di lui per
mentitore, interruppe frettoloso le parole del giudice, che facea le
viste di ordinare che colà conducessero il Panigotti, e confessò
quanto si volle da lui confessato. Venne perciò condannato ad un anno
di carcere. Era egli tratto con buona scorta dalla prigione
degl'inquisiti a quella dei condannati per iscontarvi la pena, quando
gli venne in mente la speranza di poter conoscere la sorte dell'amico.
Trovandosi vicino ad uno dei custodi, lo interrogò se il Panigotti
fosse condannato alla stessa pena, se avesse a subirla nell'istesso
carcere, e se non fosse soverchiamente afflitto dalla sua sventura.
Avrebbe detto anche di più se il custode, che non era edotto di tutti
i lacciuoli tesi agl'inquisiti dalla giunta, non l'avesse interrotto
ridendo, per assicurarlo che il Panigotti, anzichè essere in carcere,
era scampato e stava ottimamente in Brusselle. Il povero notaio
s'accorse allora soltanto dell'abisso che gli aveano scavato sotto i
piedi, e il raccapriccio cagionatogli dalla scoperta di tanta iniquità
fu sì fiero, ch'egli stramazzò tramortito a terra, e non appena
risensato, fu côlto da una febbre nervosa, dalle conseguenze della
quale non potè mai pienamente riaversi. Il suo gastigo non dovea però
finire con la fine della sua prigionia. Ricuperando la libertà, egli
non ricuperò già la carica, statagli tolta per effetto della sentenza
contro di lui proferita. Avanzato in età, estenuato dal carcere, e
sprovvisto di sostanze, il Bontempi visse ancora alcuni anni con le
limosine che gli faceano or l'uno or l'altro de' suoi soci di
sciagura. Alla fine parecchi mesi trascorsero senza ch'ei fosse veduto
recarsi da veruno di loro, com'era il suo solito, per chiedere,
quand'era angustiato dal bisogno, un qualche soccorso. Più sollecito
degli altri, uno di costoro andò in cerca del vecchio notaio, e le sue
indagini lo condussero allo spedale, ove trovò il nome del Bontempi
inscritto fra quelli dei defunti nella settimana precedente.

Mesi e mesi erano scorsi dacchè era stata posta in seggio la giunta
estraordinaria. Contradittorie voci andavano in giro per la città. I
genitori, le mogli, i figliuoli, i congiunti degl'inquisiti
assediavano del continuo le anticamere dei giudici, riportando parole
di conforto degli uni, minacce terribili degli altri. Il popolo,
sempre mal disposto inverso quelli che la pubblica potestà perseguita,
obbliava che quegli accusati erano stati già oggetto per lui di
reverenza e di affetto, e omai risguardavali come malfattori. La
polizia si era data molta briga per ottenere questo effetto. Essa avea
calunniato gli inquisiti, dipingendoli come empi, come riprovati dalla
nostra santa madre Chiesa, come biastemmiatori, come fabbricatori di
veleni, rapitori di fanciulli. Quei nobili cuori, sentendosi
abbandonati dal popolare interessamento, erano prostrati. L'Austria
poteva esser crudele o generosa a suo senno, ma non fu nè crudele nè
generosa.

Il re di Piemonte, il re di Napoli, il duca di Modena e la duchessa di
Parma aveano sparso il sangue dei loro sudditi. L'Austria non imitò in
questo il loro esempio. Ed ecco il perchè si può dire ch'essa non fu
crudele. Ma è egli d'uopo spiegare il perchè non si può encomiarla per
clemenza?

Giunsero alla fine le determinazioni dell'imperatore Francesco intorno
alle conclusioni della giunta. Alcuni degl'inquisiti furono riposti in
libertà, ma assoggettati alla invigilanza della polizia, e astretti a
rimanere in città. Quelli fra loro che testè occupavano una carica o
esercitavano una professione dependente in qualsivoglia modo dal
governo, ne erano privati. Inoltre, aggravando la disgrazia e il danno
di questi uomini che avevano sfuggito la condanna, non tralasciò il
governo di sparger voci sinistre contro i medesimi; voci che il
pubblico accolse premurosamente. Laonde ne avvenne che, usciti dal
carcere, privati della carica o della professione, rovinati per
l'abbandono delle cose loro, posti in un'ingrata soggezione,
pregiudicati gravemente nella salute, esclusi dal posto che aveano
lasciato vacante nella società, epperciò doppiamente bisognosi, per
poter sopportare la vita nei termini in cui gliel'aveano ridotta, di
essere sorretti dalla stima e dalla simpatia generale, ei si trovarono
all'incontro isolati frammezzo agli antichi loro amici, videro sul
volto di questi non dubbi segni di diffidenza, e dovettero comprendere
che nulla ormai rimaneva loro, nemmeno la stima di coloro a pro de'
quali aveano posta a repentaglio ogni loro cosa. Tale si era il
destino di tutti gli inquisiti riposti in libertà. Omisi di far
avvertire che quasi tutti furono rimandati liberi per difetto di
pruove legali, cosicchè il loro processo rimaneva aperto, ed essi
potevano ad ogni istante essere tratti in carcere di bel nuovo.

I conti Confalonieri e Pallavicini, il barone Arese, Gaetano
Castillia, il Borsieri e il Tonelli furono condannati a morte per
crimine di alto tradimento. Se non che l'imperatore commutò poi la
pena di morte, riguardo al Confalonieri, in quella del carcere duro in
perpetuo; riguardo al Pallavicini, al Castillia e al Borsieri in
quella del carcere duro per venti anni; riguardo al Tonelli in quella
del carcere duro per dieci anni, e infine riguardo al barone Arese in
quella del carcere per tre anni.

Or ecco l'accaduto in Vienna relativamente alla condanna del
Confalonieri. Il padre e la moglie di lui, un vecchio cioè ed una
donna già affetta dalla crudele infermità che la trasse a morte pochi
anni di poi, recaronsi a Vienna per implorare a suo favore la grazia
imperiale. Durante il processo contro il marito, la contessa
Confalonieri erasi mostrata simile a quelle matrone dell'antica Roma,
di cui i poeti, anzichè gli storici, ci hanno tramandata la dignitosa
imagine. Giovane ancora e dotata di somma avvenenza, ella si chiuse
nel proprio palazzo, ne sbandì i piaceri e la compagnia de' suoi
coetanei, s'interdisse persino i meri e semplici sorrisi
dell'urbanità, per non più attendere ad altro che alle cose del marito
e ai mezzi di salvarlo. Un sì nobile dolore avea toccato persino i
cuori dei primari ufficiali austriaci, o almen di quelli che non erano
stati corrotti dall'abito dell'ipocrisia. Giunse a Vienna, preceduta
da una gran riputazione e munita delle più instanti commendatizie pei
membri più autorevoli del gabinetto. Uno dei quali, proponendosi
veramente di giovarle, avvertilla come un corriere stesse pronto a
partire alla vôlta di Milano onde recarvi l'ordine di giustiziare il
conte; ed anzi (ma io non so bene se fosse l'istesso od un altro de'
suoi colleghi) le fu in aiuto per trattenere con arte quel corriere,
quell'istessa mattina in cui ella e lo suocero dovevano essere ammessi
ad udienza dall'imperatore.

Francesco I imperatore era d'aspetto così pacato, che sembrava
impassibile, e l'imperio che aveva di sè stesso facealo parere mite e
dolce. Egli è severo, diceano di lui i cortigiani, ma non iroso; e
s'ei punisce, sì il fa per giustizia, e non per passione. La presenza
del vecchio padre del Confalonieri turbò tuttavia quella serenità.
Gettatoglisi dinanzi ginocchione, il vecchio chiedeagli grazia:
esponeva le seduzioni a cui era stato esposto il figliuolo, rammentava
i servigi da lui in altri tempi prestati, la devozione da lui e dalla
sua famiglia sempre nutrita pei discendenti di Maria Teresa. Parlò
alcun tempo, con favella interrotta da' singhiozzi e dalle lagrime,
cui asciugava per tornare a supplicare. L'imperatore taceva, ma l'ira
che bollivagli in petto parea viepiù gonfiarlo. Proruppe alla fine.
Alzatosi, e, deposto repentinamente il sussiego dignitoso e l'usata
dissimulazione, si fece presso al vecchio infelice, il quale, sempre
inginocchioni, chinava il capo e tenea giunte le mani; gli si chinò
all'orecchio e alzando le braccia, come se, suo malgrado, avesse a
percuoterlo, dissegli con amaro sorriso e con voce chioccia, ma forte:
«Conte Confalonieri, conte Confalonieri, date retta a queste parole: a
quest'ora voi non avete più figli».

Pronta fu la contessa a sorreggere il vecchio suocero, che era stato
come colpito da fulmine all'udire quelle parole. E, compressi gli
affetti ond'era agitata, ripigliò ella le preghiere, cui l'imperatore,
pentito forse dell'impeto a cui erasi lasciato andare, diede ascolto
finalmente. Parve egli commosso, esitò e finì per promettere di
spedire _all'indomani_ lettere di grazia. Per _l'indomani_ ei promise!
e il corriere latore del comando di morte stava aspettando, trattenuto
unicamente dal protettore della contessa! Raccapricciò la povera
donna, perocchè rammentava un episodio dell'antica dominazione
austriaca in Lombardia, il fatto cioè di un condannato a morte (era un
conte di cui non ricordo il nome), il quale era stato giustiziato
un'ora prima che giugnesse l'ordine di grazia. Mostrossi tuttavia
lietissima della promessa imperiale, e all'uscir dalla reggia corse
dall'amico che avea trattenuto il corriere. Lo zelo di quell'amico non
s'intiepidì, chè anzi ei fece ogni sua possa onde ottenere che le
lettere di commutazione di pena fossero spedite pria del comando di
morte; e la contessa Confalonieri, impaziente d'ogni ritardo al
giugnere nella città ove la scure pendea sul collo del marito, si pose
in viaggio incontanente con lo suocero alla vôlta di Milano, tremante
dalla paura che la tremenda sentenza non venisse eseguita. Dio nol
volle. Confalonieri e gli amici suoi viveano, ma destinati a tal vita
che allora teneasi quasi peggio che morte.

Evvi legge che comanda l'esposizione pubblica di tutti i condannati a
pena del carcere per cinque anni o per tempo più lungo. Io ben ricordo
tuttora il giorno destinato all'iniquo spettacolo. I cittadini onesti
ed illuminati eransi chiusi in casa, sfuggendo checchè potea loro
rammemorare che valentuomini doveano essere in quel giorno trattati a
guisa di malfattori, pel loro troppo amore alla propria patria. Il
popolo però avea subito l'influenza della doppiezza austriaca. Aveva
udito leggere nei templi l'editto contro i _carbonari_; e avea sentito
ripetere tante volte che i liberali macchinavano contro la vita dei
poveri, contro la quiete dello Stato e la pubblica felicità che ne
deriva, che avea finito per crederlo. Gl'infelici condannati
soffrirono certamente di più al veder lo spettacolo di quel popolo
traviato, che non soffrissero poi nel subire le umiliazioni cui
vollesi altrove assoggettarli. Confalonieri, Andryane, Pallavicini,
Castillia, Borsieri e Tonelli, uscirono dal carcere col saio grigio
dei prigionieri indosso, e incatenati a coppia. Giunti dinanzi al
palazzo di giustizia, salirono sur un palco od armadio di legno, che
serve solitamente per queste esposizioni; e di colà udirono leggere la
loro sentenza, e subirono gli sguardi insultanti e il mormorare
espressivo della plebaglia.

Dopo essere colà rimasti per più d'un'ora, vennero tratti di nuovo
nella guisa stessa in carcere, ove passarono ancora alcuni giorni pria
di partire alla vôlta dello Spielberg. Invano i loro congiunti
arrecaron per essi quei materiali conforti che non sono interdetti nè
ai ladri nè agli assassini, i quali sieno in grado di procacciarseli.
Volle l'imperatore che i condannati politici avessero a soffrire di
più che i galeotti. Ad un pittore amico della casa Castillia, il quale
seppe che a Gaetano Castillia era concesso di recare con seco un libro
di orazioni, venne in mente di delineare sur un foglio di quel libro i
ritratti della sorella e del vecchio genitore del prigioniero; ma
essendosi i custodi addati che quest'ultimo tenea per un lungo tempo
il libro aperto all'istesso luogo senza voltare la pagina, vollero
vedere che cosa ci fosse dentro, o il libro fu incontanente
confiscato.

Alla fine il tristo convoglio si avviò; e i condannati, scorrendo
quelle vie sì piene per loro di grate memorie, quelle campagne che
avevano sì spesso percorse e alcune delle quali loro appartenevano,
disperarono certamente di rivederle un'altra volta. Dissero un lungo
ed eterno addio all'incomparabile verzura de' nostri prati, al placido
azzurro del nostro cielo, alla splendida luce, e ai caldi raggi del
nostro sole. Abbandonavano la patria e avevano perduta la libertà; si
può egli dare maggiore sventura?

    «La buona compagnia che l'uom francheggia
    »Sotto l'usbergo del sentirsi pura»

non veniva loro meno certamente. Io però non saprei dire se l'animo
mio sia più fiacco di quello degli altri uomini, o se siamo tutti
soggetti alle istesse debolezze; ma, in quanto a me, confesso che
difficilmente potrei serbare ferma ed intatta la stima di me medesimo,
a dispetto del biasimo universale. Trattisi un uomo virtuoso come si
tratta un malfattore; gli si dimostri disprezzo, avversione,
commiserazione all'uopo; sia egli esortato a pentirsi; non gli si
lasci udire giammai la verità; sia un tale supplizio per un lungo
tempo prolungato, e vedrassi che costui finirà per dubitare di sè
stesso. Fra' condannati di quei tempi, ebbevene forse taluno per cui
un tale tormento s'aggiunse agli altri, assai meno fieri di questo. Il
contegno della popolazione milanese in tutto il tempo dell'esposizione
pubblica dei condannati politici fu tale invero dal far entrare quel
dubbio cocente negli animi timorati. Il difetto di simpatia o, per
meglio dire, l'indifferenza che i condannati videro sui volti nel loro
passaggio, ne esacerbò certamente l'angoscia. Un grand'amore di patria
richiedesi per esporsi a siffatta ventura; e la storia di queste
splendide annegazioni è il più valido argomento che si possa addurre
per ismentir formalmente le parole di tutti coloro che ritraggono
l'Italia come un mucchio di rovine abitate da una schiatta tralignata.

Poichè ho fatto cenno dell'indifferenza delle popolazioni lombarde
inverso a quei condannati, mi tengo in debito di rettificare la
esposizione di un fatto, il quale, narrato da un testimonio di buona
fede, è stato cionnonpertanto falsamente e calunniosamente
interpretato, per modo che una città se ne tenne offesa tutta intiera.
L'Andryane lagnossi delle fischiate e delle vociferazioni con cui i
condannati vennero accolti al loro passaggio in Verona: ed ei non è
uomo che possa cadere in sospetto d'aver alterato scientemente i
fatti; perocchè, chiuso com'era in una carrozza, all'udir le fischiate
al di fuori, dovette credere che quegl'insulti erano scagliati contro
di lui e de' soci. Ma pure altrimenti è spiegata la cosa dai Veronesi.
Un ufficiale superiore d'un reggimento del presidio di Verona, temendo
certamente di veder prorompere il popolo a qualche dimostrazione di
affetto, era uscito dalla città alla testa de' suoi soldati per movere
incontro al convoglio dei condannati e scortarlo fino alle carceri
della città. Il comandante di Verona avvisò, per lo contrario, che
quel provvedimento avesse a far prorompere più facilmente quei
sentimenti che importava comprimere, e mandò frettolosamente al detto
ufficiale superiore l'ordine di tornare in città e di non far che la
cosa dêsse nell'occhio al pubblico. Non pervenne quest'ordine se non
dopochè l'ufficiale suddetto avea già incontrato il convoglio, e
nell'atto che disponeva i soldati a scortarlo. Ubbidì egli, ma per
ricattarsi della contrarietà, e fare un atto di autorità nel mentre
stesso che venivagli ingiunto un atto di sommessione, ordinò che
venisser calate le gelosie delle carrozze in cui eran chiusi i
prigionieri. Il popolo, affollato attorno a quelle carrozze e bramoso
di conoscere le nobili vittime, proruppe allora in quelle
vociferazioni e fischiate, che i prigionieri tennero per fatte a sè
stessi, mentre in realtà andavano a ferire l'autorità militare per la
sua premura d'impedire ogni comunicazione fra il popolo stesso e i
prigionieri. Duolmi invero che una tale spiegazione non sia stata data
più presto ai captivi dello Spielberg, chè sollevati gli avrebbe da un
angoscioso pensiero.

Noti sono gli stenti e i patimenti che ebbero a soffrire quei
prigionieri. Nè niuno ignora ch'ei non poterono mai comunicare coi
loro congiunti, nemmeno sotto l'invigilanza dei custodi; che il
Confalonieri non ebbe contezza della morte di sua consorte se non
all'uscire dal carcere, che viene a dire più anni dopo il fatto; che
l'imperatore Francesco aveva a sè avocata la direzione della polizia
dello Spielberg, e che i suoi prigionieri erano a lui rappresentati
con cifre. Ond'è che dalla fortezza gli si scrivea, verbigrazia: «Evvi
un prigioniero di meno; porremo il N.° 12 al posto del N.° 11, il N.°
13 a quello del N.° 12, e così via via». Il che veniva a dire che il
prigioniero indicato col N.° 11 era morto. E così pure niuno ignora
l'affanno di quel carceriere che non volea lasciar mozzare al
Maroncelli la gamba cancrenata, dicendo: «Io ho ricevuto un
prigioniero con due gambe; ora che dirà mai il mio capo se glielo
rendo con una gamba di meno?»

Intanto che queste cose avvenivano nelle carceri dello Spielberg, i
congiunti dei prigionieri riceveano, due volte all'anno, un polizzino
sottoscritto dal governatore della fortezza contenente queste parole:
«Il signor (e qui il nome del prigioniero) gode buona salute»; oppure:
«è ammalato». I passi fatti da questi congiunti a pro dei prigionieri
avevano un esito diverso a seconda dei casi. Agli uni si rispondea che
S. M. non avrebbe indugiato gran fatto a perdonare ogni cosa; agli
altri, per lo contrario, che S. M. era stata pur troppo misericordiosa
per l'addietro, ed era ormai risoluta di non più usare clemenza.
L'imperatore non si tenne dal venire a Milano nel 1825, ove fu
assediato dalle suppliche delle famiglie involte nel lutto. Il padre
di Gaetano Castillia, vecchio venerabile, e pur costante nella sua
devozione inverso all'Austria, presentossi all'imperatore, il quale
dissegli con affabilità: «Tranquillatevi, mio caro Castillia; io ben
vi conosco per un servitore fedele, e ben presto farò per voi ciò che
tanto bramate». Andossene il vecchio, commosso, soddisfatto e quasi
riconoscente; ma più anni trascorsero senza che si vedesse alcun
frutto delle promesse dell'imperatore. Giunse alla fine uno dei soliti
polizzini semestrali alla casa Castillia, con triste nuove dello stato
di salute del prigioniero; e ciò bastò per far ammalare gravemente il
vecchio genitore. Quello stesso fratello il cui sigillo era stata la
causa, almeno occasionale, di tante sciagure, recossi incontanente a
Vienna per rammentare all'imperatore la promessa. Fu ammesso ad
udienza, e scongiurò l'imperatore a non permettere che un vecchio
servitore, la cui fedeltà era stata da lui medesimo riconosciuta,
chiudesse gli occhi senza poterli per l'ultima volta affisare sul caro
volto del suo figliuolo minore. «Che volete?» risposegli l'imperatore
con quel tuono di bonarietà che sempre pigliava parlando coi Viennesi,
e talvolta altresì con chiunque: «Pensate a quel che mi chiedete;
fareste voi grazia a costoro se foste in mia vece?»--«Io vengo, sire,
ad impetrare una grazia, e non ad offrirvi un consiglio», rispose
Giovanni Castillia. «Guardate un po' in qual modo cotesti liberali
sentano la riconoscenza», riprese a dire l'imperatore: «Guardate quel
Pellico! Chi non direbbe, al leggere le sue Prigioni, che tutti sono
buoni, tranne me solo, che sono un tristo? Egli si guarda però dal
dire che la sua pena era di venti anni di carcere duro, ch'io l'ho da
prima ridotta a dieci anni, e che l'ho fatto riporre in libertà al
principio del quarto anno. Egli non dice neppure che, preso da
compassione della sua distretta, io gli ho fatto rimettere,
deponendolo sul territorio piemontese, cento ducati d'oro. Andate,
andate; siffatta gente è incorreggibile, nè si guadagna nulla a
trattarli con dolcezza».

È superfluo l'aggiungere che il vecchio Castillia, essendo sceso nella
tomba alcuni mesi prima dell'imperatore Francesco, morì senz'avere
riveduto il figliuolo. Affranto dall'età e dalla malattia, accerchiato
dagli altri suoi figliuoli, ma sempre affisato col pensiero in quello
che avea perduto, ebbe gli ultimi suoi giorni pieni d'angosce e
d'affanni. Pareagli continuamente di vedere agenti di polizia
appressarsi al suo letto e porre le mani or sull'uno or sull'altro de'
suoi figliuoli. Voler parlare, diceva, al direttore generale, volere
accertarlo che niuno de' suoi congiurava, voler supplicarlo di
lasciarlo morire in pace. Nè quel tremendo delirio cessò che allo
spegnersi in lui della vita.

Null'altro mi rimane a dire intorno ai fatti dell'anno 1821, o nulla
almeno di cui io possa accertare l'esattezza e che sia ignoto tuttora
al pubblico; perocchè non la finirei più s'io volessi narrare
l'infinito numero degli aneddoti che corsero per le bocche degli
uomini intorno ai tormenti inflitti ai prigionieri, e alla fredda
crudeltà dei giudici. Avrei dovuto per avventura riferirne alcuni per
additare tutte le cause dello sgomento ormai generale in Lombardia; ma
non volli farlo, perocchè mi parve essere sofficiente, anche per
ottenere questo intento, la verità incontrastabile.

La storia delle congiure lombarde non è già chiusa con la congiura del
1821. Quando la Francia bandì nuovamente le massime che avea recate
giù dall'Alpi nell'anno 1796, l'Italia credette che un governo
democratico, fondato sopra l'osservanza dei dritti d'ogni cittadino,
dovesse sforzarsi di avere attorno altri governi fondati sopra
analoghi princìpi, e non potesse, senza nota di follía, rassegnarsi a
lasciar occupare l'Alta-Italia dall'Austria. Si parlò pertanto
assaissimo di propaganda nei primi mesi trascorsi dopo l'avvenimento
al trono della dinastia orlienese, ned eravi personaggio, per grande,
che disdegnasse di darvi mano. Ben presto però cessarono i membri del
governo di parlare di propaganda, e vi surrogarono la parola di
non-intervento. La Lombardia avea fondate le sue speranze nella
propaganda; quando le fu tolta quella speme, si ristrinse a desiderare
che non venisse così presto abbandonato il principio del
non-intervento. E invero, se questo principio non potea bastare alla
Lombardia, soggetta di presente all'Austria, potea esso tuttavia
assicurare la liberazione degli altri Stati italiani, i cui governi,
troppo deboli di per sè, non si reggono che in grazia del soccorso
dell'Austria. Società segrete avevano apparecchiata in tutta l'Italia,
tranne la Lombardia, una generale sollevazione, ed un numero assai
grande di Lombardi erano complici della congiura, sì per la loro
qualità d'Italiani, e sì per la speranza di conseguire più tardi quel
tanto che volevano cooperare ad ottenere a pro dei loro compatrioti.
Io non vo' qui ripetere ciò che è stato tante volte e da per tutto
replicato: che i liberali improntarono i moti di Bologna, di Modena,
di Parma, ecc., con un carattere affatto esclusivo, per tema di non
dare appiglio alcuno a rimproverarli d'immischiarsi nei fatti dei
vicini, e di violare con ciò il principio del non-intervento; che la
notizia dell'appressarsi delle truppe austriache non fu mai udita che
con disdegno dai cittadini degli Stati sollevati, per essere i
medesimi persuasi della inviolabilità del principio del
non-intervento; che l'ingresso definitivo di queste truppe, e
l'impossessamento per parte loro delle contrade sollevate, fu cosa al
tutto inaspettata, e vero sovvertimento del principio dietro il quale
erasi operata la rivoluzione. Notissime sono tutte queste cose, e la
sposizione degli ulteriori particolari ch'io potrei soggiugnere
intorno a quelle congiure e a que' congiurati, porrebbe in pericolo
tutti coloro che sono stati sdimenticati dai governi nelle loro
persecuzioni. Avvertirò soltanto che se la congiura del 1821 fu ordita
di conserva col principe ereditario di Piemonte, quella del 1831 fu
concertata col duca di Modena. L'ambizione di fare una bella comparsa
sedusseli entrambi; la paura di perdere uno Stato sicuro, benchè
mezzano, col volersene creare un altro glorioso, ma incerto e pieno di
pericoli, trattenneli entrambi. Le leggi della probità non furono da
veruno di essi servate; il duca di Modena si rivolse contro i
rivoluzionari ch'egli avea inanimiti, a quel modo istesso che avea
fatto dieci anni prima il principe piemontese. Ma questi, più felice
dell'altro, non ebbe a condannare di propria mano le macchinazioni che
aveva approvate, nè a sottoscrivere di proprio pugno le sentenze di
morte contro i suoi partigiani. Abbandonando i rivoluzionari, non fece
altro che denunziarne i disegni al maresciallo Bubna e al re Carlo
Felice. Il duca di Modena, all'incontro, fece mozzare egli stesso il
capo al Menotti, suo amico e suo complice.

Potrei descrivere le trame dell'altre congiure ordite dopo il 1831. Ma
le stesse ragioni che mi hanno costretto a tacere delle circostanze
tuttora ignorate che si riferiscono alle sollevazioni del 1831, mi
sforzano di tacere eziandio di queste nuove macchinazioni, che non
ebbero effetto alcuno. Io mi sono proposto di mostrare il come e per
quali mezzi sia venuto fatto all'Austria di trasformare un popolo
irrequieto, energico, operoso, ambizioso, sindacatore, impetuoso, in
quell'altro popolo freddo, inerte, indifferente, sgomentato, cupo e
disanimato che abita ora l'Alta-Italia. Se io non ho fallito lo scopo,
avrò adoperato per modo che il lettore non ne abbia smarrita la vista,
e che, tenendo dietro a' miei passi sulla via da me percorsa, egli
abbia, per così dire, sentito l'oppressiva influenza del sistema
austriaco calarsi lentamente sul popolo da me descritto, e tarpargli a
poco a poco la vita istessa. Per proseguire e condurre a termine
l'opera mia non è necessario narrare novelle congiure. Basterà ch'io
spieghi alquanto minutamente i mezzi posti in opera dall'Austria, sì
per impedire che si rinnovelli o si tenti alcun moto rivoluzionario, e
sì per conoscerne e punirne l'intenzione.

Mi sia concesso di riepilogare in poche parole quel tanto che ho già
detto a tale proposito. Ho menzionata la legge austriaca che ingiugne
ad ogni cittadino di denunziare i delitti politici o d'altra fatta,
così nel caso che siangli stati in segreto manifestati, come in quello
ch'egli medesimo abbiali scoperti. In certe date circostanze il
suddito austriaco è anche in grado di aver a fare di più che non sia
il denunziare i colpevoli; perocchè gli è ingiunto di arrestarli, e
gli è promessa una mercede per quest'opera. Dal che ne avviene che i
soli pubblici uffizi di cui il cittadino austriaco possa attribuirsi
l'esercizio senza esservi specialmente autorizzato da una nomina
imperiale, sono gli uffici del birro, ed anche del carnefice; perocchè
in siffatta congiuntura l'individuo arrestato che faccia contrasto può
essere ucciso da chi si è fatto innanzi per arrestarlo, e la colpa
dell'omicidio non è allora ad altri imputata che alla vittima. Una
popolazione onesta ed intelligente, quale si è certamente la lombarda,
si sdegna alla prima lettura di queste odiose leggi; ma non si dà
popolo, per illuminato, che valga a sottrarsi agli effetti
dell'abitudine. Chi oggi si è sdegnato furiosamente, non proverà più
altro domani, per la stessa cagione, che un certo quale dispetto; e il
nobile rubellarsi dell'animo suo andrà di giorno in giorno scemando,
insino a tanto che si riduca ad un freddo sentimento di biasimo, il
quale cederà alla sua volta il luogo al sentimento, più freddo ancora,
dell'indifferenza. Ora che avverrà ove i fatti concordino con le
leggi, ove tutti i tratti esterni, e come tutti gli accessori del
delitto, la pena e il biasimo dell'autorità pubblica, accompagnino
l'infrazione di queste inique leggi? L'onestà non è già obbietto per
la moltitudine di grandi passioni, di quell'eroico entusiasmo che fa
possibile il martirio. L'uomo di volgo non s'indurrà a perdere la
libertà, nè gli strumenti della sua arte od industria, nè si
rassegnerà a vedersi chiusa la bottega dalla gendarme, piuttostochè
appalesare parole dette in sua presenza o nominar persone che sieno
passate dinanzi alla sua porta. Io conosco in tutti gli ordini della
società degli onesti che sclamerebbero, e a santa ragione, contro
questa mia asserzione; il numero di essi sarebbe ancor maggiore in
certe congiunture, verbigrazia, negl'istanti di crisi; ma io parlo qui
dell'effetto che la pubblicazione e l'esecuzione cotidiana di siffatte
leggi dee necessariamente produrre sopra il popolo; e in questi
termini niuno potrà accusarmi d'avere infoscato di troppo i colori
della mia pittura.

Non è picciolo il numero degli uomini che anteporrebbero la sciagura
all'infamia; ma coloro che, edotti del pericolo annesso
all'adempimento di una buona azione, avrebbero il coraggio di
consigliarla ai loro figliuoli, sono pochi. Le donne sono
incomparabilmente più vili in questo particolare che gli uomini.
Dovremo pertanto meravigliare che tutti i genitori non crescano la
loro prole nella stretta osservanza delle leggi dell'onore, cotanto
fatali a coloro che le riveriscono? Io confesso che onesti genitori
non s'indurranno giammai ad educare i loro figliuoli per lo
spionaggio; ma procureranno di eludere la quistione; ed ove, passando
con essi sulla piazza del pretorio, vi veggano un infelice esposto
alla berlina per non avere appalesato un segreto ch'eragli stato
affidato, ben pochi di loro, interrogati dal fanciullo del delitto
commesso da quello sventurato, avranno il coraggio di rispondergli: il
suo preteso reato è virtù, e se tu vuoi che la nostra benedizione ti
accompagni per a traverso la vita, adopera in quel modo che ha
adoperato costui, e sappi soffrire al pari di lui.

Io non voglio, come ho detto e ridetto, esagerare cosa alcuna; ma non
è già esagerazione il dire che in una contrada retta da simili leggi,
la morale politica non tarda gran fatto ad essere rilassata di molto.
Il sentimento che viene a prevaler di gran lunga sotto l'influenza
d'una giurisprudenza di tale fatta, si è la paura, la paura di
commettere una viltà, la paura di apparire reo d'averla commessa, la
paura di esporsi ad affanni per non commetterla. La paura più forte è
poi quella che la vince; e da una tale proporzione dipende spesse
volte l'onore o l'ignominia di tutta la vita di alcuno. L'uomo
prudente non vede in tal caso altro mezzo per uscir dalle strette che
quello di cansarsi dal cadere nell'acerba postura da cui non si esce
che a prezzo dell'infamia o della condanna; ma l'ottener questo
intento è opera di tutta la vita. Chi o per istinto o di proposito si
propone un tale intento, deve invigilar di continuo sopra sè stesso.
Abbattendosi, cammin facendo, in taluno di cui non bene conosca le
opinioni politiche, dee far le viste di non ravvisarlo. Se un amico
gli si accosta dicendo volere chiedergli consiglio, l'uomo prudente
dee pregarlo di astenersene, e assicurarlo che qualunque altra persona
sarà più acconcia pel fatto suo; conciossiacchè questo amico potrebbe
volere consigliarsi con lui sulla risposta da farsi ad un emissario
dei nemici del governo. Se il proprio figliuolo si mostra mesto e
abbattuto, ei dee guardarsi bene dal chiedergliene il motivo, chè
quella mestizia potrebbe pur essere mala contentezza politica. Ogni
colloquio gli è grave, potendo il discorso repentinamente volgersi
alle cose del governo. Gli uomini di questa tempra non sono rari, e
sono essi i più onesti fra' vili; ma ove uno d'essi venisse arrestato,
oppure solamente interrogato dal direttore della polizia, ov'ei si
avvedesse che tutte le sue cautele per reggersi in quel periglioso
equilibrio non gli giovarono punto, non dovrassi temere ch'egli
rinunzierebbe all'onore, anzichè rinunziare alla propria salvezza? Se
tale si è la prudenza delle persone allevate sotto il reggime dello
spionaggio austriaco, chi potrà meravigliarsi della diffidenza sparsa
generalmente negli animi tutti? Basta che un uomo d'indole amabile e
insinuante, di genio compagnevole, frequenti parecchie diverse brigate
per essere tosto battezzato col nome infame di spia. Officiosi zelanti
corrono in tutte le case aperte dianzi all'amabile persona, e
ragguagliano ognuno delle notizie raccolte intorno ad essa. Ed è
strana cosa veramente il vedere con somma facilità creduti questi
ragguagli. «In fatti», esclama come da repentina luce illuminato il
padrone di casa, «in fatti, perchè mai viene egli costui in casa mia?
perchè mai vi si mostra egli sempre così amabile? Io non posso invero
giovargli in guisa veruna. E da ultimo, quando la sventura che è scesa
sovra di me, e le sorde persecuzioni della Polizia mi avevano
condannato alla solitudine, perchè mai non si è egli allontanato da
me? Ei nulla dunque temeva per sè medesimo? Alla larga da quest'uomo
pericoloso».--Basta parimenti che un tale altro si apparti dal mondo e
ristringasi a vivere nell'angusto ámbito della propria casa, per dire
subito ch'egli ha fatto la spia per un lungo tempo, e che essendo
stato svergognato, si è ridotto in solitudine. Chi si mostra
apertamente affezionato a Casa d'Austria è naturalmente cansato
dagl'Italiani come un nemico; e chi, all'incontro, biasima gli atti
del Governo cade in sospetto di voler adescare la confidenza altrui e
tendere insidie. Quel ricco non ha egli accresciuto l'avere col
prestare alla Polizia segreti servigi? Quel povero resisterà egli alla
tentazione d'uscire dalla miseria a patto di commettere qualche viltà?
Nissuno è in sicuro da simili sospetti, cosicchè non si dà forse
oggidì un Lombardo che possa vantarsi di non temere di nulla. Gli uni,
come ho toccato qui sopra, hanno paura di trovarsi compromessi senza
saperlo nè volerlo; gli altri paventano di non esser forti abbastanza
per non commettere turpitudini; altri ancora temono di trovarsi côlti
nel bivio della persecuzione o dell'infamia; e quelli, infine, che
sono securi di sè medesimi, nol sono a sufficienza dei loro amici o
conoscenti. Ond'io replico, non esservi forse in Lombardia un uomo la
cui fiducia nei più intrinseci suoi amici non abbia vacillato ben più
d'una volta.

La presente generazione non è già quella del 1814 o del 1821. L'ordine
naturale delle cose non porta che i figliuoli sieno formati dai
genitori in guisa da rendere nel presente e nell'avvenire intiero
omaggio al passato. Ogni generazione può essere, in fatti, risguardata
come un gradino dell'ampia scala dell'umanità. Ma in Lombardia la
generazione del 1821 non ha nemmeno adempito l'ufficio suo verso la
generazione presente che gli è sottentrata. I captivi dello Spielberg,
e la moltitudine degli spatriati ricoveratisi in Francia, in
Inghilterra, in Ispagna o in Grecia, erano giovani quando
abbandonarono la patria. Lasciarono essi per lo più una giovane
famiglia, che trovossi priva repentinamente del suo capo e che perciò
rimase derelitta. I profughi che tornarono in patria, trovaronvi i
loro figliuoli fatti adulti ed anzi fatti uomini; ma quale fu la
scorta illuminata che aiutò quei fanciulli a superare il difficile
varco dalla puerizia alla virilità? chi ha per essi adempiuto
l'importante uffizio paterno? Fu per lo più una donna timida e di
corto senno, la quale riguardava le opinioni liberali come mostri
devastatori che l'avevano dannata ad una precoce e sforzata vedovanza,
e che avrebbe tenuto sè stessa per una madre snaturata se non avesse
fatto ogni sforzo per preservare i figliuoli dal pericolo di lasciarsi
sottrarre da cotali seduzioni; furono in altri casi vecchi congiunti,
naturali e giurati avversari di ogni idea liberale, oppur frivoli
amici, scampati dal naufragio che ingoiò gli uomini generosi, solo
perchè eran troppo diversi da questi. Io conosco dei giovani, pieni
certamente di ottime intenzioni, insigniti dei più splendidi nomi, e
possessori d'immensi retaggi, che da una madre pia e divota sono stati
cresciuti nel più alto abborrimento d'ogni pensiero politico. È
veramente curioso spettacolo il vedere l'aria di candore e di
soddisfazione colla quale, alla prima parola di politica proferita da
altri in loro presenza, interrompono il discorso per dichiarare che
non si sono brigati giammai di tali cose, e che non saranno mai per
brigarsene. Chi gli ode e gli esamina attentamente, vede chiaro che la
politica è stata loro rappresentata come un vizio depravante, al par
del giuoco, della crapula, della lussuria. Confessano bensì questi
giovanetti che le materne esortazioni non sono state tutte del pari
fruttuose, che certi peccati non sono loro rimasti affatto ignoti; ma
pure non sono del tutto corrotti, no, la Dio mercè; fra questi brutti
vizi evvene uno almeno, del quale non si sono bruttati, ed è la
politica; e per quanto io avviso, questa convinzione giova a
rinfrancare la loro coscienza intorno all'altre mende da loro
contratte. Ma chi doveva aspettarsi di più da giovanetti allevati per
mano di donne e di vecchi? da giovanetti cui null'altro venne
insegnato che pregiudizi, e i quali sono stati rinchiusi in
un'atmosfera priva de' suoi più salubri elementi, della forza, vo'
dire, e della costanza, che sono il pregio dell'uomo e che l'uomo solo
può inspirare al fanciullo?

La legge dello spionaggio e la scomparsa quasi totale d'una
generazione, per cui furono tolti a tante famiglie i loro naturali
capi e custodi, non sono già le sole sorgenti attoscate onde i
Lombardi attingono la sonnolenza e la morte. Nulla trascurandosi
dall'Austria per anneghittire la contrada, io non posso esimermi dal
passare a rapida rassegna i varii rami della sua amministrazione a
fine di ragguagliar degli effetti ch'essa produce.

L'istruzione pubblica è assai bene ordinata in Lombardia, vo' dire che
il beneficio dell'istruzione vi è sparso da per tutto. Gl'infimi
Comuni hanno un maestro ed una maestra di scuola, che insegnano ai
figliuoli dei contadini il leggere, lo scrivere, il catechismo,
l'aritmetica e la storia sacra. Pochi altri paesi d'Europa sono in
questo particolare tanto avvantaggiati quanto è la monarchia
austriaca. Il suo governo poche cose spinge all'estremo, ed è anzi
propenso assai ai termini di mezzo e ai partiti moderati. Egli è
appena più entusiasta dell'ignoranza che nol sia della scienza; ma lo
scopo a cui tendono i suoi sforzi, il bene onde vorrebbe arricchire i
suoi sudditi, si è la mediocrità. Mediocrità d'ingegno e di dottrina,
non curanza di carattere, insensitività di cuore, attutamento delle
passioni, scarsità di coraggio e di volontà; ecco quel che vi vuole
per l'imperatore d'Austria. Un popolo formato giusta un tale modello
non si ribella mai; ubbidisce, paga, ammira il suo padrone, e, se
natura il concedesse, lo amerebbe.

Le scuole primarie sono pertanto protette in Austria, perocchè fanno
entrar nelle menti del popolo quel primo e fievol barlume del sapere,
che trionfa degl'istinti barbarici, e che, signoreggiando il
selvaggio, lo guida sino al primo grado della civiltà, all'obbedienza.
Benchè imperfettamente costituiti, i ginnasi e i licei potrebbero
agevolmente venire riformati. Ma sulle Università particolarmente
l'Austria appunta tutte le sue batterie, spiega intiera a tal uopo la
sua perizia e la sua tattica, e appalesa pur troppo l'ardente sua
brama di soffocare sin da' primordii ogni nobile e generosa tendenza.

Nulla dirò intorno al modo con cui sono nominati i professori, e
regolati i pubblici esperimenti dei concorrenti a quei posti; nulla
dei maestri mandati direttamente da Vienna, a dispetto dei corpi
accademici e degli scuolari; nulla dei quesiti spediti da Vienna per
temi degli esperimenti pubblici degli aspiranti alle cattedre; quesiti
i quali, stesi in italiano da un Austriaco, sono spesse volte
inintelligibili, e quasi sempre assurde. Questi inconvenienti, che
sono assai più numerosi ch'io non dica qui, e che in pari tempo sono
gravissimi, non possono però venire imputati al mal volere
dell'Austria. Le scelte sono mal fatte e i pubblici sperimenti mal
diretti, però che gli Austriaci sono di lor natura melensi; i quesiti
proposti ai candidati sembrano destinati a muovere il riso e per la
stessa cagione; e cosiffatti quesiti sono inviati da Vienna, perchè
gli Austriaci presumono assai di sè stessi; i professori viennesi
occupano molte cattedre a dispetto di tutto il corpo accademico,
perchè è più bello il tener per sè un posto lucroso, che non sia il
darlo ad un altro. Sono questi meri inevitabili effetti della
straniera signoria, nè in tali fatti, veramente incresciosi, puossi
riconoscere l'espressa intenzione di nuocere alla Lombardia. Ma quando
io poi veggo scuolari dai venti ai ventiquattro anni d'età, stivati
nelle scuole, inchiodati sui loro scanni, non poter permutare il posto
fra loro ned appressarsi gli uni agli altri senza incorrere in un
solenne e pubblico rabbuffo del professore; quando veggo i professori
interrompere la propria lezione ed intimare agli scuolari di ripetere
ad alta voce quel tanto che hanno udito; quando io so che l'infrazione
di siffatti regolamenti, o l'essere entrato nella sala col cappello in
capo, l'essersi affacciato alla porta con un cane dietro, il non avere
rasa la barba, ec., bastano per condannare uno studente a ricominciare
da capo gli studi; allora io comincio a riconoscere nella costituzione
delle Università quella istessa tendenza che già ho notata altrove, a
spogliare il Lombardo del sentimento della propria dignità, del
proprio valore, della propria forza. Il Consiglio nelle cui mani sono
posti i destini dei candidati alla laurea viene a deliberazione
intorno a questi tre punti: Il candidato è egli istrutto? È egli stato
diligente? Ha egli buoni costumi? Se lo studente ha imparato molto
senza essere stato diligentissimo, non si tien conto della sua
dottrina, e gli s'ingiunge di ricominciare gli studi dell'anno
trascorso. Che se non è stato diligente per nulla egli è scacciato
dall'Università, quand'anche egli fosse un Galileo redivivo. Evvi
altronde la diligenza così propriamente chiamata, ed evvi la reverenza
delle usanze e dei regolamenti universitarii, ch'entra a far parte
della diligenza richiesta. Basta, per così dire, che uno studente
annodi il collare altrimenti che i suoi condiscepoli, per infrangere
le usanze universitarie e tirarsi addosso lo sfratto dall'Università.
Passiamo ora a dire del giudizio sui buoni costumi. Questa materia
soggiace alla direzione speciale della polizia centrale, che è come il
riepilogo di tutte le polizie aizzate sugli studenti; perocchè essi
sono invigilati dalla polizia dell'Università stessa, da quella del
vescovado, da quella del delegato della provincia, da quella
particolare della città, da quella del corpo municipale, e da non so
quante altre polizie. Se uno studente ha omesso in un dato giorno
festivo di andare ad ascoltare la messa, se ha mangiato carni in un
giorno di magro, se ha fischiato od applaudito in teatro, se ha
altercato con qualsiasi agente del governo, se gli è uscita di bocca
una qualche parola un cotal poco leggermente detta contro i pubblici
ufficiali o i loro atti, se ha un libro condannato, se ha contratto
una qualche relazione disonesta con alcuno, ed uno di questi
mancamenti gli viene apposto da alcuna delle dette polizie, tutta la
dottrina di un Cuvier o d'un Humboldt, accoppiata con un'applicazione
da Benedittino, non varrà a preservarlo da un avvilitivo sfratto. Ora
sono queste le cose che i professori dell'Università hanno dritto di
esigere dai giovani confidati alle loro cure? L'Università è essa un
convitto di putti? I giovani in procinto di diventare uomini devono
essi venir trattati come fanciulli? Sì, certamente, in Austria, ove
l'intento così del legislatore, come dell'esecutore delle leggi, o
altrimenti l'idea sulla quale è fondato il sistema della pubblica
amministrazione, è appunto l'attutamento dell'energia umana, la
trasformazione degli uomini in ragazzi, di creature ragionevoli,
imputabili e dotate di volontà in creature passive, obbedienti
ciecamente, che non presumano di giudicare nè di volere. I fanciulli
di cui ho parlato di sopra, la cui educazione non è stata diretta
dalla mano ferma ed abile del padre, la cui puerizia non è stata
preparazione all'adolescenza, troveranno essi negl'istituti di
pubblica istruzione il mezzo di riparare il tempo perduto, potranno
essi coltivare, nell'adolescenza, i germi della virilità? Passano essi
i giorni dell'adolescenza all'Università, in quel modo che hanno
passato gli anni della puerizia presso una madre poco scorta o presso
vecchi congiunti acciecati da rancidi pregiudizi. Non v'è nulla in
quell'educazione di acconcio a formare un uomo, a maturarne il
carattere e il senno, ad addestrarlo a comprendere ed a volere. Vi
sono in Lombardia cuori onesti, sensitivi e buoni; vi sono ingegni ben
colti, ma ben pochi sono i caratteri virili. Gli uni sono frivoli e
leggeri come fanciulli, gli altri sono semplici e candidi, parimenti
come i fanciulli; haccene di quelli che amano lo studio, che
comprendono facilmente, e che tengono a mente senza sforzo, ma
parecchi fanciulli posseggono queste belle doti. Il divario che passa
tra l'uomo e il fanciullo non consiste soltanto nella cognizione che
dee aver l'uomo di sè stesso e d'altrui, ma anche, ed anzitutto, nel
sentimento della propria importanza, di quanto si aspetta da lui, di
quanto ei vale ad operare, dell'influenza cui può esercitare,
dell'idea cui vuole dedicarla. Tolgasi tutto ciò di mezzo, e non
rimarrà cosa nell'uomo, che non appartenga egualmente al fanciullo,
non rimarrà cosa che gli si possa invidiare; null'altro insomma gli
rimarrà che un cuore meno espansivo, una mente meno vivace, un sorriso
meno aggraziato, uno sguardo meno sereno, e delle fattezze appassite.

Il Lombardo non esce mai dall'atmosfera snervante preparatagli
dall'Austria. I ricchi godono d'una certa quale libertà, in quanto
però non si mostrano disposti a farne uso altrimenti che nell'angusto
cerchio dei puerili sollazzi. Chi compra cavalli e carrozze, chi
rinnovella ogni anno la mobiglia, chi mantiene concubine con grave
spesa è ben veduto dal Governo. Ma chi impegni il nome e i capitali in
qualsiasi intrapresa, chi si faccia a proteggere le arti e il
commercio, chi apra istituti di beneficenza; chi inventi od introduca
macchine, chi proponga miglioríe in qualsivoglia ramo della pubblica
amministrazione, chi si dia a scientifiche investigazioni, diventa ben
presto sospetto. S'ei batte la via delle cariche, deve deporre ogni
speranza di avanzamento, e apparecchiarsi a soffrire le sorde
persecuzioni di un governo ipocrita ed implacabile. Se aspira ad un
posto vacante, non l'otterrà, perocchè la Polizia, o, per dir meglio,
le innumerevoli polizie che stendonsi a guisa d'inestricabil rete su
tutto il paese sono interrogate relativamente ad ogni nomina, e basta
che alcuna di esse dica: il candidato N. non è ben pensante, i suoi
sentimenti sono biasimevoli, o qualche generale taccia gli apponga
della stessa fatta, per troncargli la via. Sarà aggravato dal
soverchio lavoro, sarà a bella posta trattato sdegnosamente, ad ogni
piè sospinto sarà rimproverato, gli si supporranno mancamenti per
rabbuffarlo o punirlo, gli si apporranno a colpa le relazioni con
persone malvedute dal Governo, gli si imputerà d'avere proferite
lagnanze o di averne udite. Una sua domanda a pro dello stabilimento
cui è addetto, per quanto siane rilevante od utile lo scopo, non sarà
mai ascoltata. I suoi congiunti, i suoi figliuoli, ove battano
parimenti la via delle cariche, incorreranno essi pure nel disfavore
in cui egli è caduto, sicchè alla fine ei dovrà riguardare sè stesso,
ed a ragione, come il flagello della propria famiglia. Sonovi in
Lombardia stabilimenti commerciali che caddero d'improvviso in
disgrazia del Governo, e ve ne furono di quelli che succumbettero
sotto le persecuzioni, perciò che uno de' figliuoli del proprietario
avea sposato la figliuola d'un uomo in mala vista dell'autorità. Nè
speri alcuno in tal caso ottenere giustizia, venire in cognizione dei
torti che gli sono imputati, discussare i fatti, farne accettare la
giustificazione. Qualunque instanza tendente a quest'uopo sarà un
novello gravame aggiunto ai precedenti. Il direttore della Polizia lo
farà chiamare, l'accoglierà a quel modo che i cadì turchi
accoglievano, dugent'anni fa, i venditori d'aranci del loro risôrto
che contrafacevano alle leggi; gli chiederà adirato, di che abbia a
lagnarsi, e se creda che i magistrati sieno tenuti di giustificare
presso di lui i sentimenti che inverso a lui nutrono, ed esorterallo
alla fine ad interrogare a tale proposito la sua coscienza. Dopo del
che ei sarà ancora più malveduto di pria, poichè sarà apparso in fatto
poco disposto a riverire i capricci de' suoi padroni e della
moltitudine dei loro cagnotti. Tale si è il destino dei pubblici
ufficiali, i quali abbiano, anche con una sola parola, esternato i
virili loro sentimenti o il loro amore del bene.

Evvi per avventura un ordine di cittadini che potrebbe viversene ed
anche lietamente in onta delle malevoli disposizioni del Governo. Che
può di fatti temere colui il quale, ricco essendo ed indipendente, nè
possedendo nè desiderando onori o dignità, si sta sempre nei termini
della legge e non si espone perciò a legali processure? Costui,
invero, non ha nulla a temere, ad eccezione però di quell'infinito
numero di soprusi e di contrarietà che sono fatte a bella posta per
porre alla pruova qualunque pazienza umana, e per affrontare le quali
richiedesi forse maggior coraggio che non se ne richiegga per
affrontare la bocca del cannone. Nelle città lombarde picciola essendo
la compagnia, i varii partiti vi si incontrano continuamente; e il
dovizioso che sia in mala vista del Governo vi è esposto agl'insulti
continui di tutti i partigiani di questo; insulti altronde con
sufficiente accortezza combinati acciò non gli sia concesso di porvi
termine con un duello. Tutti i regolamenti di polizia e di finanza,
così vessatorii che non sono mai eseguiti, verranno posti ad effetto
contro di lui col massimo rigore; talmentechè non potrà uscir di città
nè entrarvi senz'essere fermato alla porta e assoggettato a
minutissima investigazione; che le guardie daziarie gl'imporranno
l'istessa penitenza ogniqualvolta in lui si avverranno sia in città,
sia nel contado; ch'ei sarà costretto di andare di passo in certi
quartieri o in certe vie; che il direttore di Polizia lo farà tratto
tratto chiamare per rimproverarlo da senno perch'egli non si sia
cavato il cappello nel passare dinanzi al vicerè, non abbia salutato
il governatore, ec. Se in teatro egli avrà fatto le fischiate ad un
tristo attore, un agente di polizia lo minaccerà subito di porgli le
mani addosso. Nè qui sta il tutto. Le persone o le cose per le quali
egli pigliasse interesse, saranno perciò solo malvedute e
perseguitate. Se a lui fosse data l'amministrazione di un instituto di
beneficenza, quell'instituto avrà tosto a cozzare contro il Governo,
cui non mancano i mezzi di nuocergli, e vedrassi inoltre spossessato
della pubblica confidenza, che se ne scosterà come da un corpo che sta
per disfarsi. Se un Comune lo scegliesse per suo deputato politico, ad
esso Comune non verrà più concesso di aprire una strada, di scavare un
canale, d'intraprendere in somma qualunque opera pubblica per la quale
richieggasi l'approvazione del Governo. Basterà che un libro sia a
costui dedicato per portarne il divieto, ch'ei faccia venire un
giornale straniero per veder chiuso a quel foglio il confine: nulla,
per dirla in breve, potrà riuscirgli a bene. Per un lungo tempo fu in
uso un altro genere di persecuzione, il diniego cioè di passaporto. Se
una persona sospettata presentavasi alla Direzione della Polizia per
ottenere un passaporto, era condotta dal Direttore, il quale,
cupamente guardandola, cominciava ad interrogarla in questi termini:
«Volete andare in Francia, signore?»--«Appunto, signor Direttore».--«E
perchè, di grazia?» Supponendo che l'instante, male accogliendo questa
interrogazione, avesse risposto di non esser tenuto a render ragione
delle cose sue alla Polizia, di voler andare in Francia perchè tale
era la sua intenzione, e così via via, il Direttore, facendosi brusco,
rispondeagli: «Non vi parrà male, signore, che, per non esser meglio
giustificato il vostro progetto di viaggio, io vi neghi il
passaporto»; e accommiatavalo poscia, non senza dargli a conoscere che
un'ulteriore sua instanza sarebbe un tal fatto da compromettere
gravemente l'autore. Era questo il trattamento che toccava ad un
chieditore di passaporti stizzoso. Ora ecco il destino di quello che
fosse più umile. Rispondeva questi all'interrogazione del Direttore:
«Io mi reco in Francia per affari».--«Di qual natura sono questi
affari?» L'instante esponevali alla meglio, ma riportava per lo più
questa risposta: «Io non veggo, o signore, che si tratti qui d'affari
importanti e pei quali sia indispensabile la vostra presenza. Potete
mandare una procura». A dei giovani, i quali alla domanda del
Direttore intorno al motivo che gl'induceva ad andare in una contrada
straniera, risposero volervisi recare per cagione di salute o per fare
i loro studi, replicò il Direttore: «L'aria di Vienna vi farà meglio»;
oppure: «Andate a studiare in Vienna».

Ond'è che l'uomo il quale, malveduto dal Governo per essersi lasciato
intendere, stretto perciò dall'urgente bisogno di sottrarsi per alcun
tempo all'acerba soggezione in cui sentivasi posto, e speranzoso
altronde di farsi sdimenticare da' suoi persecutori e di ammansirli
col tenersi lontano da loro, diliberavasi ad uscir dallo Stato, non
poteva ottenerne il permesso. Era egli fieramente rituffato
nell'atmosfera letale che lo soffocava, una ferrea mano tenealo fermo
in luogo, e le sue instanze aggravavano la mala disposizione altrui.

Duopo è, mi si dice, il saper resistere alle persecuzioni e non
piegarsi sotto di esse. La qual cosa so anch'io; ma quegli che
condanna lo sgraziato oppresso dalla soma, non è mai stato certamente
nel caso di doverne portare una eguale. Si resiste per un tempo più o
meno lungo; si surroga un'intrapresa novella ad una che sia stata
sventata; si pone in opera novelli mezzi; picchiasi ad ogni porta, nè
si cade d'animo insino a tanto che si spera ottenere un resultato, per
quanto sia tenue. Ma giugne il giorno in cui la convinzione di nuocere
alla causa cui vorrebbe servire s'impadronisce dell'uomo anche
animoso. Gli sovvengono ad un tratto alla mente tutte le faccende che
sono ite a male nelle sue mani, tutte le persone cui ha recato danno
col volere proteggerle; e questa ricordanza, questa convinzione
mortalmente lo feriscono. Tutta la sua energia da quel punto vien
meno; ei si rimprovera i suoi sforzi, vergognasi del suo errore e
delle sue illusioni, abbandona ogni intrapresa, e col cuore straziato
ei corre a nascondere il suo scoramento in un qualche luogo solitario,
in una qualche villa remota, ove si fa agricoltore od artiere. Ne ho
vedute io pur tante di queste ammirabili angosce, di queste acerbe
abdicazioni!

Non cada al lettore di mente che un tale sistema aggrava la Lombardia
di già da due generazioni. La prima resistè valorosamente, nè cedette
senza pugna; la seconda, allevata per l'obbedienza, si è sottomessa
più prontamente.

Dirò, per compendiare il fin qui detto, che il perno del Governo
austriaco è la Polizia; che questa gode di un'autorità sconfinata; che
non la trattiene riguardo di giustizia o di lealtà; ch'essa fa anzi
pompa della sua ingiustizia e della sua slealtà; che non è sottoposta
a verun sindacato, nè ad alcuna responsabilità, tranne quella delle
idee liberali che potrebbero diffondersi, o delle mosse che potrebbero
tentarsi; che nulla accade in Austria senza che essa abbiavi parte;
che non è conferita una carica, sia nei tribunali, sia negl'istituti
della pubblica istruzione, sia nelle finanze, sia nella Chiesa, nella
Corte o nell'esercito, non è concesso favore alcuno, nè inflitto
gastigo, nè fondato un istituto, nè dato, infine, qualsivoglia
provvedimento senza che la Polizia potentemente abbiavi cooperato.
L'onnipotenza della Polizia e del suo direttore si deriva ed estende a
tutti i suoi ufficiali. Ogni uomo che abbia che fare con la Polizia
per segreti o palesi relazioni, è posto al di sopra delle leggi; la
sua testimonianza non potrebb'essere rivocata in dubbio, le sue
pretensioni sono sempre ben fondate. Se non che il titolo o la qualità
che gli conferisce di sì bei diritti alla infallibilità, il titolo
cioè o la qualità di inserviente alla Polizia, lo priva ad un tempo
del titolo e della qualità d'uomo onesto ed onorato; donde avviene che
l'ordine più infamato della società è appunto per questo l'ordine più
potente. Arrogi che quest'ordine è assai numeroso e sempre più cresce
di numero, perocchè la spia essendo tal fatta d'uomo che inspira minor
fiducia d'ogni altro, non appena è trovato, che si pruova subito il
bisogno di farlo spieggiare da altri. Ed ecco in quali termini stieno
le cose, verbigrazia, in un villaggio. L'invigilatore d'offizio del
Comune per la polizia, è il commissario di Distretto; ma in cambio di
far fondamento sopra di lui, il direttore dà all'aggiunto l'incarico
d'invigilare attentamente sopra di esso; ma non appena l'aggiunto ha
accettato l'onorato incarico, che la sospettosa sollecitudine del
direttore è di nuovo ridestata. Perocchè, come può egli confidare che
costui sarà più fedele del suo capo, mentre ha un salario minore? Per
lo che il primo commesso è fatto invigilatore sopra l'aggiunto, e fa
riguardo a questi l'istesso ufficio che l'altro fa riguardo al
commissario. Lo spionaggio forma in tal guisa una catena in cui
vengono ad annodarsi anche i contadini che hanno un po' di
intendimento e d'ambizione. Il parroco è anch'egli talora uno degli
annelli principali di questa catena; e il suo esempio, accompagnato
dalle sue esortazioni, non basterà esso a persuadere ai semplici
abitatori del contado che lo spionaggio è il punto in cui coincidono e
felicemente si uniscono l'interesse e il dovere?

Ho detto che gli uomini della presentanea generazione, sottentrante a
quella del 1821, si trovarono posti fin dalla più tenera infanzia
nella condizione di orfanelli allevati da una madre timida e di corto
senno, o da vecchi congiunti, ancor più timidi e meno assennati. Ho
detto che l'educazione pubblica che ricevettero nella loro adolescenza
non tendeva ad altro scopo che a fiaccare in loro ogni energia, ad
inspirar loro l'unica virtù dell'obbedienza, ad inculcar loro queste
massime: dovere l'uomo prudente cansare ogni briga; esser tenuto
l'uomo giusto e buono a nodrire una sconfinata riconoscenza inverso al
sovrano, che, nello spogliarlo d'ogni diritto, lo esime da ogni
imbarazzo per non lasciargli altro debito da adempire che quello della
sommessione. Ho detto che all'uscir dalla Università, colla mente
ancora colpita dalle mostruose dottrine che loro sono state insegnate,
quei giovani si trovano oppressi effettivamente sotto il sistema di
spionaggio e di tirannia che è stato loro annunziato o, sto per dire,
promesso come il migliore possibile governo. Veggono gli uomini
generosi ridotti alla impotenza di procurare il bene, perseguitati ed
angustiati persino nelle loro cose domestiche; e scorgono, dall'altro
canto, i vili ed imbecilli servitori che hanno posto a frutto i
funesti ammaestramenti della loro infanzia, insigniti dei segni
esteriori della pubblica considerazione, conseguire l'intento di tutte
le loro intraprese, passeggiare fastosi per le vie della città, col
sorriso sulle labbra, la cera d'uomo contento, grassi e ben pasciuti.
Chi meraviglierà che il più gran numero di questi giovani esposti
senza schermo ad una serie di seduzioni, ch'ebbe principio, per così
dire, fin dalla loro nascita, si lasci trascinare dalla corrente, cada
in un certo quale torpore e si persuada da senno che la sua resistenza
non avrebbe buon esito? Chi meraviglierà, perimenti, che il picciol
numero di quelli il cui animo non può piegarsi a mostrarsi soddisfatto
di un tale stato di cose, non sappia trovare altro migliore compenso
che quello di abbandonare le città e il mondo per andare a sospirare
liberamente ne' campi?

Il governo austriaco ha trionfato della vigoria lombarda; l'ha
intorpidita, se non l'ha distrutta. Ma egli stesso sconta ora il fio
della sua lunga ipocrisia, dell'intollerabile soggezione impostaci.
Col continuo trattarci da fanciulli, si è privato egli pure d'ogni
virilità; col continuo fingere e dissimulare, ha contratto il vezzo
che contraggono per lo più i menzogneri, ha perduto cioè la coscienza
della sua esistenza, o la sua identità. Egli ha conservato l'apparenza
della vita che ha logorata contro di noi, ma la vita se n'è da lui
sfuggita come dal cadavere sottoposto all'azione galvanica. È come uno
di quei leoni di cui sono ora popolati i musei di storia naturale, il
cui aspetto è ancora terribile, ma che solo valgono a spaventare i
fanciulli. Egli è stato forte ed oppressore dal 1815 fino al 1830; ha
scoperto congiure ordite con molto accorgimento, ed ha repressi tutti
i tentativi di sollevazione in cui l'Italia aveva posto sue speranze;
e ciò mercè la vigilanza della sua Polizia e il numero grande de' suoi
soldati. Non pose all'opera il carnefice, nè venne a battaglie
armatamano. Le sue truppe mossero coll'arme al braccio, e i congiurati
lombardi non diedero mai principio all'esecuzione dei loro disegni. La
cosa sarebbe diversa presentemente. L'Austria teme quei rivoluzionari
che ha conquisi. I Lombardi temono le persecuzioni austriache, le
quali si sono logorate da sè stesse nè puonno più riprodursi. Un
attento osservatore ben vede esser l'Austria in preda al terror panico
che le inspira la malacontentezza dei Lombardi; ma ei vede pure che
questi sono in preda ad un terrore non meno forte e non men puerile,
che loro inspira la ricordanza delle vendette austriache. Conferisce
assai a conservare all'Austria il suo aspetto terribile la permanenza
in alcune cariche di quelle stesse persone che le occupavano nel 1821.
Il direttore della Polizia, per esempio, è quello stesso d'allora; ei
possiede le tradizioni politiche di Francesco I; ei parla con quel
tuono medesimo di vent'anni fa, prorompe nelle stesse minacce, fa gli
stessi rimproveri, tiene a' propri cenni un esercito di spie non men
numeroso di quello di cui l'anno 1821 o l'anno 1814 videro le prime
geste. Ma in ciò consiste la somiglianza tra la Polizia di quel tempo
e quella dei giorni nostri. Accade bene spesso che le spie del
direttore si pongono ai cenni di quei medesimi cui devono spieggiare.
Stendono di conserva con essi le relazioni al Direttore, e li
ragguagliano dei sospetti concepiti contro di loro, come pure dei
provvedimenti loro relativi. Usa tuttora il direttore di far chiamare
i cittadini nel suo gabinetto per rimproverarli o delle loro azioni o
delle loro parole, od anche soltanto delle loro opinioni, e
minacciarli di un pronto gastigo. Ma questo gastigo non giunge poi, e
le persone abbastanza coraggiose per farsi a rispondere dignitosamente
al Direttore, non si veggono per questo molestate maggiormente.
Potrebbesi scrivere un volume se si volesse riferire le strane e goffe
vessazioni commesse dalla censura della stampa¹; ma la sua stessa
goffaggine invita ad ingannarla, e si può farlo impunemente. La
domanda di un passaporto è tuttora seguìta da una chiamata del
direttore della Polizia e da un interrogatorio sul far di quello
accennato qui sopra. Il consiglio di andare a Vienna è dato oggidì
pure, come vent'anni fa; l'instante è obbligato ad andare e venire più
volte dall'uffizio dei passaporti all'anticamera del Direttore, e da
questa a quello; vede gli uffiziali strignersi nelle spalle quando ei
si mostra inquieto sull'esito di tanto andare e venire, ode
confidenzialmente dichiararglisi che avrebbe fatto meglio a non
chieder passaporti; ma pure s'ei la dura, senza lasciarsi intimorire,
si può scommettere mille contro uno, ch'egli otterrà alla fine
l'intento. Una circostanza giovò efficacemente a scavare le fondamenta
del governo austriaco; ed è la cognizione recentemente acquisita dai
Lombardi della corruzione sconfinata degli impiegati viennesi. Poche
sono le cose che non si possano ottenere a Vienna col tempo e col
danaro; e i Lombardi, che se ne sono addati, pigliano spesse volte
questa via, tirando addosso così agl'impiegati milanesi frequenti
mortificazioni.

    ¹ Per riferirne una sola, diremo che un libraio ricevette una
      volta un libro (era tedesco) intorno alla botanica, nel quale
      trattavasi particolarmente della generazione de' semi di certe
      piante.  Non mi ricordo più del titolo del libro; ma so ben che
      vi si trovava la parola Pollen. Spaventato il Censore, manda
      chiamando il libraio, e gli dice: «Non potere il libro
      licenziarsi, il suo subbietto poter aprire un troppo bel campo
      ai demagoghi, la Polonia (Pohlen) esser morta oramai, ecc.,
      ecc.» E molto stentò il libraio a comprendere che il Censore
      avea inteso per Pollen, polline dei fiori, Pohlen, la Polonia.

Se alcuno volesse convincermi della vigoria presentanea del governo
austriaco, io gli dimanderei se esso ardirebbesi ora di porre alla
berlina i più bei nomi della Lombardia, benchè ne sieno ora rivestiti
uomini-ragazzi, ben diversi da quelli che li portavano nel 1821. Gli
domanderei se la Polizia oserebbe pur solo far ora una perquisizione
in uno dei palazzi dell'aristocrazia milanese; e s'egli mi rispondesse
di sì, io chiederei qual cagione la trattenga, in tal caso, dal farne
laddove essa non ignora esservi ammucchiati ben molti libri e giornali
proibiti. Gli chiederei quale sia la fantasima che fa battere di notte
tempo la chiama delle truppe austriache, solo per vedere se accorrano
e se uomo possa far fondamento sopra di esse in caso di bisogno; che
fa minacciare di morte i soldati sbrancati e ingiunger loro di non
andare che attruppati; che pone in trambusto la Polizia per l'arrivo
di uno straniero, o per un errore d'ortografia che trovisi sul suo
passaporto; che fa fare divieto agli Austriaci di bere l'acqua delle
fontane; che induce a far loro distribuzioni straordinarie di cartocci
da carica, a tenerli chiusi nelle case d'arme, a farli marciare di
notte da una città all'altra, e ciò nel mentre che la contrada è
tranquilla, che niuno sogna nemmeno di congiurare o di sollevarsi, e
che (dirò anzi) ogni sollevazione è considerata dai Lombardi istessi
come una mattìa d'impossibile riuscita. Risponderei poscia, che questa
fantasima è il terrore d'una coscienza troppo aggravata, d'uno spirito
snervato dall'abuso dei mezzi estremi; terrore vano, inesplicabile, e
che da noi soli però dipenderebbe il giustificare e il giovarcene pel
nostro pro. Vorrei che i Lombardi conoscessero la vera condizione
dell'Austria, ripigliassero animo, non si tenessero per chiusi in
eterno dentro una tomba, facesser pruova delle loro forze in una
progressiva e lenta tenzone con l'Austria, e si proponessero, per
esempio, fermamente, di ubbidir solo alle leggi e di resistere
legalmente alla potestà arbitraria. Vorrei che facessero questo
tentativo; perocchè il fragile impalcato sul quale s'appoggia la
potenza austriaca, fieramente scosso, s'agiterebbe un istante per
isprofondarsi e scomparire per sempre.


FINE





End of the Project Gutenberg EBook of Studi intorno alla storia della
Lombardia, by Cristina Belgioioso

